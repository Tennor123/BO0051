རྒྱལ་སྲས་ཆུང་ཆུང་།
ཨང་ཐོ་ཝནདྷེསཱན་གྷེ་ཟུ་ཕེ་རིས་བརྩམས། 


ལེའུ་དང་པོ།

དེ་ཡང་བདག་ལ་དལ་འབྱོར་གྱི་མི་ལུས་ཐོབ་ནས་ལོ་ན་དྲུག་ཙམ་སོན་པའི་
ལོ་དེར། ལན་ཅིག་གི་ཚེ། མིང་ལ<<མངོན་སུམ་གྱི་སྒྲུང>>དུ་འབོད་པའི་གདོད་
མའི་ནགས་ཚལ་སྐོར་གྱི་དཔེ་དེབ་ཅིག་ལས་མི་སེམས་སྒུལ་བའི་བར་བཅུག་རི་མོ་
ཞིག་མཐོང་། རི་མོ་དེ་རུ་སྦྲུལ་ཆེན་ཞིག་གིས་གཅན་གཟན་གཏུམ་པོ་ཞིག་བཙན་
གྱིས་ཁྱུར་མིད་གཏོང་གིན་པ་འཁོད་འདུག འདི་ནི་རི་མོ་དེའི་མ་ཡིག་གི་འདྲ་
བཤུས་ཡིན།
དེབ་དེའི་ནང་དུ། “སྦྲུལ་ཆེན་འདི་དག་གིས་བརྔོན་ཡོང་བའི་སེམས་ཅན་
ཧྲིལ་པོ་ལྡད་ཀྱང་མི་ལྡད་པར་ཁྱུར་མིད་གཏོང་བ་དང༌། དེའི་འཕྲོར་ལུས་པོ་
འགུལ་ཙམ་ཡང་མི་ནུས་པར་ཟླ་དྲུག་ལྷག་ལ་གཉིད་ཉལ་ནས་ཕོ་བའི་ནང་གི་ཁ་
ཟས་འཇུ་རུ་འཇུག་དགོས”ཞེས་བྲིས་འདུག
སྐབས་དེ་དུས། ནགས་ཚལ་ཁྲོད་ཀྱི་བྱུང་བ་ངོ་མཚར་པ་དེ་དག་གིས་
བདག་གི་ཡིད་ཀྱི་དབང་པོ་ཅིག་ཅར་དུ་འཕྲོག་པར་གྱུར་ཅིང༌། རང་གིས་ཀྱང་
ཚོན་ལྡན་སྨྱུ་གུ་ཐོགས་ནས་མི་ཚེའི་རི་མོ་ཐོག་མ་དེ་འབྲི་ཐུབ་པ་བྱུང༌། ཁོ་བོའི་
བརྩམས་ཆོས་དང་པོ་ནི་འདི་ལྟ་བུ་ཞིག་གོ། །
ངས་རང་ཉིད་ཀྱི་རི་མོ་ཁྱད་དུ་འཕགས་པ་དེ་མི་རྒན་པ་དག་གི་མདུན་དུ་
ཁྱེར་ནས། ཁོ་ཅག་རི་མོ་འདིས་ཞེད་དུ་བཅུག་ཡོད་མེད་དྲིས་པ་ན།
ཁོ་ཚོས་ལན་དུ། “ཞྭ་མོ་ཞིག་ལ་ཞེད་རྒྱུ་ག་རེ་ཡོད”ཟེར།
འོན་ཀྱང་ངས་བྲིས་པ་ནི་སྦྲུལ་ཆེན་ཞིག་གིས་གླང་ཆེན་ཞིག་ཁྱུར་མིད་བཏང་
ནས་ཕོ་བའི་ནང་དུ་འཇུ་བཞིན་པའི་ཚུལ་ཡིན་པ་ལས་ཞྭ་མོ་ཞིག་ག་ལ་ཡིན། མི་
རྒན་པ་འདི་དག་ལ་ག་དུས་ཡིན་ཡང་འགྲེལ་བཤད་རྒྱག་དགོས་ཀྱི་ཡོད་པས། ཁོ་
ཚོར་གོ་བདེ་བ་ཡོང་ཆེད་བདག་གིས་སླར་ཡང་སྦྲུལ་ཆེན་གྱི་ཕོ་བའི་ནང་གི་རྣམ་
པ་ཇི་མ་ཇི་བཞིན་དུ་རི་མོར་ཕབ་པ་ཡིན། ཁོ་བོའི་བརྩམས་ཆོས་གཉིས་པ་ནི་
འདི་ལྟ་བུ་ཞིག་གོ། །
མི་རྒན་པ་དག་གིས་བདག་ལ་སྦྲུལ་ཆེན་གྱི་ཕོ་བའི་ཕྱིའམ་ནང་འབྲི་བའི་རི་
མོ་འདི་དག་བསྐྱུར་ནས། ས་ཁམས་དང་ལོ་རྒྱུས། གྲངས་རིག་དང་བརྡ་སྤྲོད་
ལ་སྤྲོ་བ་བསྐྱེད་པར་གདམས་པས། རི་མོ་པ་རླབས་ཆེན་ཞིག་མི་ཚེའི་དོན་དུ་
གཉེར་རྒྱུའི་འདུན་མ་ལེགས་པོ་དེའང་ལོ་ན་དྲུག་གི་ཐོག་ཏུ་བསྐྱུར་དགོས་བྱུང༌།
དེའི་ཁར་བརྩམས་ཆོས་དང་པོ་དང་བརྩམས་ཆོས་གཉིས་པ་གཉིས་ཀར་ལམ་ལྷོང་
མ་བྱུང་བ་དེས་ངའི་སེམས་ཤུགས་བཅག་པས་བཤོལ་འདེབས་མི་བྱ་ཀ་མེད་དུ་
གྱུར། མི་རྒན་པ་འདི་ཚོས་རང་གིས་ཅི་ཡང་ཧ་མི་གོ་བ་ལོགས་སུ་བསྐྱུར་ནས།
ཡང་དང་ཡང་དུ་བྱིས་པ་ཚོའི་འགྲེལ་བཤད་ལ་ཉན་ནས་དེ་དག་ངལ་ཞིང་སུན་
པའི་གནས་སུ་བྱེད་དོ། །
དེ་ནས་ངས་ལས་རིགས་གཞན་ཞིག་བདམས་ནས་གནམ་གྲུ་ལ་ཁ་ལོ་བསྒྱུར་
ཚུལ་བསླབས། ང་རང་འཛམ་བུ་གླིང་གི་ལ་ལུང་ཕལ་མོ་ཆེར་འཕུར་མྱོང་ཞིང་ས་
ཁམས་རིག་པའང་ང་ལ་ཤིན་ཏུ་གོ་འཕེར་བ་བྱུང་ནས། ནམ་མཁའི་དབྱིངས་
ནས་བལྟས་པ་ཙམ་གྱིས་ཀྲུང་གོ་དང་ཨ་རི་ཟོ་ཎ་གཉིས་ཀྱི་དབྱེ་བ་འབྱེད་ཐུབ་པས།
གལ་སྲིད་མཚན་མོར་ལམ་འཛོལ་བྱུང་ནའང་ས་ཁམས་ཀྱི་ཤེས་བྱས་ཕན་ཐོགས་པ་
ནི་སྨྲས་ག་ལ་དགོས།
དེ་ལྟར་བདག་གི་མི་ཚེ་ཡི་བཤུལ་ལམ་ཁྲོད་དུ། ང་རང་སྐྱེ་བོ་གལ་ཆེ་ནན་
ཏན་ཅན་མང་པོ་ཞིག་དང་འཕྲད་ཅིང༌། རང་གིས་ཀྱང་མི་རྒན་པ་དག་གི་
དབུས་སུ་ཡུན་རིང་ལ་འཚོ་བ་རོལ་ནས་སེམས་ནན་མོས་ཁོ་ཚོའི་ཉམས་ལ་བརྟག་
མྱོང་མོད། དེས་ཀྱང་བདག་གིས་ཁོ་ཚོར་བཟུང་བའི་ལྟ་ཚུལ་ལ་འགྱུར་བ་ཆེན་པོ་
གཏོང་མ་ནུས།
དེ་ཡང་ཕར་བལྟས་ཚོད་ཀྱིས་མི་རྒན་པ་བློ་གྲོས་ལྡན་སྙམ་པ་ཞིག་དང་
འཕྲད་ཚེ། ངས་ཡུན་རིང་ལ་ཉར་བའི་བརྩམས་ཆོས་དང་པོ་དེ་བླངས་ནས་
བསྟན་ཏེ། ཁོས་དངོས་འབྲེལ་ཧ་གོ་ཡི་ཡོད་མེད་ཀྱི་ཉམས་ཚོད་ཅིག་བླངས་པ་
ཡིན། ཕངས་པ་ཞིག་ལ་ཕ་རོལ་པོའི་ལན་ནི་དུས་རྟག་པར“འདི་ནི་ཞྭ་མོ་ཞིག་
གོ”ཞེས་པ་ལས་མ་འདས་པས། དུས་དེ་ནས་བཟུང་ངས་མི་རྣམས་དང་མཉམ་
དུ་སྦྲུལ་ཆེན་དང་། གདོད་མའི་ནགས་ཚལ་དང༌། སྐར་མའི་གོ་ལའི་སྐོར་གྱི་
ཁ་བརྡ་ཅི་ཡང་གློད་མ་མྱོང་བར་མ་ཟད། ཁོ་ཚོའི་འདོད་པ་དང་བསྟུན་ནས་
རང་ཉིད་ཀྱི་ཆུ་ཚད་ཇེ་དམའ་རུ་བཏང་སྟེ། ཁོ་ཚོ་དང་ལྷན་དུ་ཏག་སེ་དང་གྷོལ་
ཧྥི་སྤོ་ལོ། ཆབ་སྲིད་དང་སྐེ་སྒྲོག་བཅས་གླེང་བ་ཡིན་ལ། མི་རྒན་པ་དེ་དག་
གིས་ཀྱང་གཞི་ནས་ང་ལྟ་བུའི་མི་བསམ་ཤེས་ཤིག་ངོ་ཤེས་སོང་བར་ཐུགས་ཤིན་ཏུ་
དགྱེས་པའི་ཉམས་བསྟན་ཡོང་ངོ་། །

ལེའུ་གཉིས་པ།

དེ་ནས་ཚུལ་འདི་བཞིན་དུ། ལོ་ངོ་དྲུག་ལྷག་གི་ཡར་སྔོན་ལ་བདག་གི་
གནམ་གྲུར་ས་ཧ་རའི་བྱེ་ཐང་དུ་བརྡབ་རྐྱེན་འབྱུང་རག་བར་དུ། ཁོ་བོ་སེམས་
གཏམ་ཞེ་ཐག་པར་གློད་ས་ཞིག་དང་ཡེ་ནས་མ་འཕྲད་པར་ཁེར་ཧྲེང་གི་འཚོ་བ་
རོལ་གྱིན་སྡོད་དགོས་བྱུང༌། ཉིན་དེར་གནམ་གྲུའི་མ་ལག་གང་ཞིག་ལ་སྐྱོན་
ཞུགས་པ་དང༌། ངས་བཟོ་ལས་པ་ག་ལ་འགྲུལ་པའང་གཅིག་ཀྱང་ཁྲིད་མེད་པས།
རང་ཉིད་ཁོ་ནས་ལས་ཀ་ཁག་པོ་འདི་སྒྲུབ་པའི་གྲབས་མི་གཤོམ་ཀ་མེད་བྱུང་།
བཏུང་བྱའི་ཆུ་ཡིས་ཀྱང་ཉིན་ཞག་བརྒྱད་ལ་མ་གཏོགས་འདང་གི་མེད་སྟབས།
ང་ལ་མཚོན་ན་དེ་ནི་འཆི་གསོན་གྱི་གལ་འགག་ལ་འཕྲད་པའི་གནད་ཀ་ཞིག་ཅི་ལ་
མིན།
དེ་ལྟར་བྱེ་མའི་ཐང་ཆེན་མི་ཡི་འཇིག་རྟེན་དང་ལེ་དབར་སྟོང་ཕྲག་དུ་མས་
ཆོད་པའི་གནས་དེར་ཞག་དང་པོ་བསྐྱལ་དགོས་བྱུང་བ་ནི། མཐའི་རྒྱ་མཚོ་ཆེན་
པོར་གྲུ་ཐོར་བའི་མཉན་པ་པང་ལེབ་ཅིག་གི་སྟེང་དུ་ངེས་མེད་འཁྱར་བ་ལས་ཀྱང་
གྲོགས་མེད་ཁེར་རྐྱང་གི་སྣང་བ་སྐྱེས་པས། ཕྱི་ཉིན་ཉི་ཤར་གྱི་རྩེ་ལ་སྒྲ་ཨ་ཅང་
མཚར་པོ་གསལ་ལ་མི་གསལ་བ་ཞིག་གིས་གཉིད་ལས་བསླངས་ཡོང་དུས། ང་
རང་ཅི་ཆ་འདི་ཆ་མ་འཚལ་བར་ཇི་འདྲ་ཧ་ལས་ཤིང་ཧང་སང་ཡོད་པ་ཁྱེད་ཅག་
གིས་ཀྱང་མཁྱེན་པ་ལྟ་ཅི་སྨོས།
“སྐུ་མཁྱེན………ང་ལ་ལུག་ཅིག་རི་མོར་འབྲི་རོགས ……”
“ག་རེ།”
“ང་ལ་ལུག་ཅིག་རི་མོར་འབྲི་རོགས …”
ང་ནི་གནམ་ལྕགས་ཐོག་གིས་གཞུས་པ་ལྟར་ཧོབ་དེ་ཁ་ལ་གནམ་ལྡིང་ཞིག་
བྱས་ཤིང་། མིག་ཟུང་ཤེད་ཀྱིས་ཕུར་ཕུར་ངང་ཉེ་འཁོར་དུ་ཅེ་རེ་བར་བལྟས་ཙ་
ན། ཁྱེའུ་གཟུགས་མཚར་བ་ཡིད་དུ་འོང་བ་ཞིག་དེ་གར་འགྲེང་ནས་གཟབ་གཟབ་
ནན་ནན་ངང་ང་ལ་ཅེར་འདུག་པ་མཐོང་། རི་མོ་འདི་ནི་དུས་ཕྱིས་བདག་གིས་
བྲིས་པའི་ཁོང་གི་སྐུ་རིས་དག་ལས་ཆེས་ལེགས་ཤོས་དེ་ཡིན་མོད། དེའང་ཁྱེའུ་
ཁོང་སྐུ་དངོས་ཀྱི་གཟི་བྱིན་དང་བསྡུར་ཐབས་ཁྱོན་ནས་མི་འདུག ཡིན་ནའང་
རི་མོ་པ་ཞིག་བྱ་རྒྱུའི་མི་ཚེའི་འདུན་མ་དེ་ལོ་ན་དྲུག་གི་སྐབས་མི་རྒན་པ་དག་གིས་
སྐྱུར་དུ་བཅུག་ཟིན་པ་དང༌། བདག་གིས་སྦྲུལ་ཆེན་གྱི་ཕོ་བའི་ཕྱིའམ་ནང་མ་
གཏོགས་པའི་རི་མོ་གཞན་ཅི་ཡང་འབྲི་མ་མྱོང་བའི་ཕྱིར། འདི་ཡང་ཁོ་བོའི་སྐྱོན་
ག་ལ་ཡིན་ཏེ་མ་ཡིན་ནོ། །
དེ་ནས་ང་རང་ཧ་ལས་པའི་ངང་སྒྱུ་མ་མཁན་གྱི་ཆོ་འཕྲུལ་ལས་ཐོན་པ་ལྟ་
བུའི་མཐོང་སྣང་དེ་ལ་མིག་ཆེ་རུ་གདངས་ནས་ཅེ་རེར་བལྟས། ད་ཆ་ང་ནི་བྱེ་
མའི་ཐང་ཆེན་མི་ཡི་འཇིག་རྟེན་དང་ལེ་དབར་སྟོང་ཕྲག་དུ་མས་ཆོད་པའི་ཡུལ་དུ་
གནས་པ་ཁྱེད་ཅག་གིས་ཀྱང་མཁྱེན་མོད། མདུན་གྱི་ཁྱེའུ་འདི་ལ་ནི་ལམ་གོལ་
པའམ། ཐང་ཆད་པའམ། བཀྲེས་པའམ། སྐོམ་པའམ། འཇིགས་པའི་
ཉམས་ཏོག་ཙམ་ཡང་མེད་ཅིང་། མི་ཡི་འཇིག་རྟེན་དང་ལེ་དབར་སྟོང་ཕྲག་དུ་
མས་ཆོད་པའི་བྱེ་མའི་ཐང་ཆེན་གྱི་དབུས་སུ་ཡལ་བར་སྟོར་བའི་ཁྱེའུ་ཞིག་དང་
ཡང་ཡེ་མི་འདྲ་བར་གདའོ། །མཐར་ངག་ལས་ཚིག་འགའ་འཁྲོལ་ཐུབ་པ་བྱུང་དུས།
ངས་ཁོ་ལ“ཡིན་ནའང ……ཁྱེའུ་ཁྱོད་ཀྱིས་འདི་རུ་ག་རེ་གནང་གི་ཡོད”ཅེས་དྲིས་
པ་ཡིན།
ཁོས་ནི་གཟབ་གཟབ་ནན་ནན་དང་དལ་དལ་ལྷོད་ལྷོད་ཀྱི་ངང་ནས། “སྐུ་
མཁྱེན ……ང་ལ་ལུག་ཅིག་རི་མོར་འབྲི་རོགས …”ཞེས་སླར་ཡང་ལན་ཅིག་ཟློ་
བར་བྱས་སོ། །
གསང་བའི་ཆོས་ཀྱི་མཐུ་སྟོབས་ཆེན་པོའི་མདུན་དུ་འཇིག་རྟེན་སྐྱེ་བོ་སུ་གང་
ཡང་དབང་དུ་མི་འདུ་བ་མི་སྲིད་པས། མི་ཡི་འཇིག་རྟེན་དང་ལེ་དབར་སྟོང་
ཕྲག་དུ་མས་ཆོད་པའི་ཡུལ་དུ་སྲོག་ཉེན་ལ་འཕྲད་པའི་སྐབས་འདིར། རི་མོ་བྲིས་
ནས་སྡོད་པ་ནི་དངོས་འབྲེལ་དགོད་བྲོ་བ་ཞིག་རེད་མོད་ཀྱི། བདག་གིས་སྔར་
བཞིན་ཨམ་ཕྲག་ལས་ཤོག་ལྷེ་ཞིག་དང་སྨྱུ་གུ་ཞིག་བླངས། ཡིན་ནའང་གཞི་ནས་
རང་ཉིད་ཀྱིས་ས་ཁམས་དང་ལོ་རྒྱུས། གྲངས་རིག་དང་བརྡ་སྤྲོད་ལས་གཞན་ཅི་
ཡང་སྦྱངས་མ་མྱོང་བ་དྲན་པས། བདག་གིས་ཞེ་ཅུང་ཙམ་སུན་པའི་ངང་ནས་
ཁྱེའུ་ཆུང་ཆུང་དེ་ལ་རི་མོ་འབྲི་མི་ཤེས་པའི་ཚུལ་ལབ།
ཁོས་ལན་དུ། “དེ་ལ་སྣང་དག་མི་དགོས། ང་ལ་ལུག་ཅིག་རི་མོར་འབྲི་
རོགས”ཟེར།
དེ་ལྟ་ནའང་ངས་ལུག་ཅིག་གཏན་ནས་འབྲི་མྱོང་མེད་པས། རང་ལ་རྒྱུས་
ཆེ་བའི་རི་མོ་གཉིས་ལས་སྦྲུལ་ཆེན་གྱི་ཕོ་བའི་ཕྱི་ཚུལ་བྲིས་ནས་བྱིན་པ་ན། ཡ་
མཚར་བ་ཞིག་ལ་ཁྱེའུ་དེས་འཇིགས་པའི་
ཉམས་དང་བཅས། “མ་རེད། མ་རེད།
ང་ལ་སྦྲུལ་ཆེན་གྱི་ཕོ་བར་གླང་ཆེན་ཡོད་པ་
མི་དགོས། སྦྲུལ་ཆེན་ཉེན་ཁ་ཧ་ཅང་ཆེ།
གླང་ཆེན་བོངས་ཚོད་ཤིན་ཏུ་ཆེ། ང་རང་
གནས་ས་དེར་ཡོད་ཚད་ཧ་ཅང་ཆུང་། ང་
ལ་ལུག་ཅིག་དགོས། ང་ལ་ལུག་ཅིག་འབྲི་
རོགས”ཟེར།
དེ་ནས་ངས་ཁོ་ལ་ལུག་ཅིག་བྲིས་པ་
ཡིན།
ཁྱེའུ་དེས་དེ་ལ་ཞིབ་ཏུ་བལྟས་རྗེས།
“མ་རེད། ལུག་འདི་ལ་སྐུ་སྙུང་ཐེབས་འདུག
གཞན་ཞིག་འབྲི་རོགས”ཟེར།
དེ་ནས་གཅིག་བྲིས་པ་ན། ཁྱེའུ་དེ་ཞེ་ལྷོད་
ལྷོད་ངང་འཛུམ་པ་དང་བཅས། “ཁྱོད་ཀྱིས་ལྟོས་
དང……དེ་ལུག་ཅིག་མ་ཡིན་པར་ར་ཞིག་རེད་
འདུག ……རྭ་ཅོའང་སྐྱེས་འདུག…………”ཟེར།
ཡང་གཅིག་བྲིས་མོད། དེའང་སྔོན་མ་
དག་དང་འདྲ་བར་ཁྱེའུ་དེའི་བློར་མ་བབས་པར།
“ལུག་འདི་རྒན་གོག་ཆགས་འདུག ང་ལ་ལུག་ཚེ་ཐག་རིང་བ་ཞིག་དགོས”ཟེར།
ང་ཡི་ངང་རྒྱུད་རིང་པོ་
ཡལ་ནས་རིངས་པར་གནམ་
གྲུའི་མ་ལག་གི་ལྷུ་བཤིག་
དགོས་པ་དྲན་ནས་སྒུག་མ་
བཟོད་པས། རང་སྣང་གང་
ཤར་གྱིས་རི་མོ་འདི་ཧྲོབ་ཀྱིས་བྲིས་པ་དང༌།
“འདི་སྒམ་ཆུང་ཞིག་ཡིན། ཁྱོད་ལ་དགོས་པའི་ལུག་དེ་འདིའི་ནང་དུ་
ཡོད”ཅེས་བཤད་པ་ཡིན།
ཡིན་ནའང་ཡ་མཚར་བ་ཞིག་ལ། རི་མོ་དེ་མཐོང་བ་དང་སྐྱོན་བརྗོད་པ་
ཆུང་ཆུང་དེའི་ཞལ་རས་དེ་མ་ཐག་འཛུམ་དམུལ་ལེར་གྱུར་སོང་། “འདི་ནི་ཏག་
ཏག་ང་ལ་དགོས་པ་དེ་རང་རེད། ཁྱོད་ཀྱིས་བསམས་ན་ལུག་འདིས་རྩྭ་མང་པོ་
བཟའ་དགོས་ཀྱི་རེད་དམ”ཞེས་དྲིས་བྱུང༌།
“དེའི་རྒྱུ་མཚན་ག་རེ་རེད།”
“ང་རང་གནས་ས་དེར་ཡོད་ཚད་ཧ་ཅང་ཆུང...”
“ངས་ཁྱོད་ལ་བྲིས་པ་དེ་ལུ་གུ་ཆུང་ཆུང་ཞིག་ཡིན་པས། རྩྭ་ཡིས་འདང་
ཤག་ཤག་ཡིན།”
ཁོས་མགོ་བོ་མར་བསྒུར་ནས་རི་མོ་དེར་བལྟས། “དེ་འདྲའི་ཆུང་ཆུང་ཞིག་
རེད་མི་འདུག ……ལྟོས་དང༌། དེ་སྔ་མོ་ནས་གཉིད་དུ་ཡུར་འདུག...”
འདི་ནི་བདག་གིས་རྒྱལ་སྲས་ཆུང་ཆུང་ཇི་ལྟར་ངོ་ཤེས་པའི་ཚུལ་ལོ། །

ལེའུ་གསུམ་པ།

དེ་ནས་ཁྱེའུ་ཁོང་ཡུལ་གང་ནས་སླེབས་པའི་སྐོར་ཤེས་པར་དུས་ཡུན་རིང་པོ་
ཞིག་འགོར་དགོས་བྱུང་། རྒྱལ་སྲས་ཆུང་ཆུང་ཁོང་གིས་ང་ལ་དྲི་བ་རྣམ་པ་སྣ་
ཚོགས་མང་པོ་ཞིག་འདྲི་བར་བྱེད་ནའང༌། བདག་གི་དྲི་བ་དག་ནི་གཅིག་ཀྱང་
མ་ཐོས་པ་ལྟར་ཨ་ལན་མི་ལྡོན་པར་འདུག དེའི་ཕྱིར་ཁོའི་ངེས་མེད་ཐོལ་བྱུང་གི་
གཏམ་ཐ་རེ་ཐོར་རེ་བ་དག་ལས། གཞི་ནས་ཏོག་ཙམ་ཏོག་ཙམ་ངང་དོན་ཡོངས་
སུ་རྫོགས་པ་འདི་དག་ཧ་གོ་ཐུབ་སོང༌། དཔེར་ན་ཁོས་ཐོག་དང་པོར་ངའི་
གནམ་གྲུ(ངས་རང་གི་གནམ་གྲུ་རི་མོར་འབྲི་བར་མི་བྱ་སྟེ། དེ་ང་ལ་མཚོན་ན་
རྙོག་འཛིང་ཆེ་དྲགས་འདུག)མཐོང་བ་དང་དྲིས་པ་ན་རེ།
“ཅ་ལག་འདི་ཅི་ཞིག་རེད།”
“འདི་ཅ་ལག་ཅིག་ག་ལ་ཡིན། འདི་འཕུར་ཐུབ་ཀྱི་ཡོད། གནམ་གྲུ་ཞིག་
རེད། ངའི་གནམ་གྲུ་རེད།”
བདག་གིས་རང་རློམ་ཆེན་པོས་གནམ་གྲུར་ཁ་ལོ་
བསྒྱུར་ཤེས་ཚུལ་ལབ་པ་ན། ཁྱེའུ་དེས་སྐད་མགོ་
མཐོན་པོས་སྨྲས་པ་ན་རེ།
“ག་རེ། ཁྱོད་རང་གནམ་ནས་ལྷུང་ཡོང་བ་
ཡིན་ནམ།”
“ཡིན་ལགས།” ངས་ཁེངས་སྐྱུང་ངང་དེ་སྐད་ལབ།
“ཨ་ཧོ། དགོད་བྲོ་བ་ལ,, རྒྱལ་སྲས་ཆུང་ཆུང་གིས་གད་མོའི་སྒྲ་
དྭངས་ཤིང་རྣ་ལ་སྙན་པ་ཞིག་བསྒྲགས་མོད། དེས་ཁོ་བོའི་ཡིད་རབ་ཏུ་བསུན་
པར་བྱས་སོང༌། ང་རང་ཕ་རོལ་པོ་ཞིག་གིས་བདག་གི་ཆག་སྒོ་མཚར་དུ་བཟུང་
ནས་ཀྱལ་ཀ་སློང་བ་ལ་གཏན་ནས་དགའ་པོ་མེད། དེ་ནས་ཁོས་ཡང་སྨྲས་པ།
“དེས་ན་ཁྱོད་ཀྱང་གནམ་ལས་ལྷུང་ཡོང་བ་ཡིན་ན། ཁྱོད་རང་སྐར་མའི་གོ་ལ་
གང་ནས་ཡོང་བ་ཡིན”ཟེར།
སྐབས་དེར་བདག་གིས་ཁྱེའུ་ཁོང་གི་གསང་བ་ལྐོག་གྱུར་གྱི་ཡོང་ཡུལ་སྐོར་
ལ་སྐུད་སྣེ་ཙམ་ཟིན་སོང་བས། འཕྲལ་མ་ཉིད་དུ་ཁོ་ལ། “ཁྱོད་རང་གོ་ལ་
གཞན་ཞིག་ནས་ཡོང་བ་ཡིན་ནམ”ཞེས་དྲིས།
ཡིན་ནའང་ཁོས་ལན་ཅི་ཡང་བཏབ་མ་བྱུང་། ངའི་གནམ་གྲུ་ལ་མིག་གིས་
ཅེ་རེར་ལྟ་ཞོར་མགོ་བོ་ག་ལེར་ལྡེམ་ལྡེམ་ཙམ་བྱས། “རེད། ཅ་ལག་དེས་ཁྱོད་
རང་རྒྱང་ཤིན་ཏུ་རིང་པོ་ཞིག་ནས་ཁྱེར་ཡོང་མི་ཐུབ་པ་མངོན་གསལ་རེད”
དེ་ལྟར་སྨྲས་པ་དང་ཁོ་ཡུན་རིང་ཞིག་ལ་འདང་རྒྱག་གི་ཀློང་དུ་བྱིང་ཞིང༌། དེ་
ནས་ཨམ་ཕྲག་ལས་ངའི་བྲིས་པའི་ལུག་གི་རི་མོ་ཕྱིར་བཏོན་ནས། ནོར་བུ་རྩ་
ཆེན་དེ་ལ་དམིགས་པ་རྩེ་གཅིག་གིས་གཟིགས་ཀྱིན་སེམས་པ་ཡོངས་སུ་ཤོར་འདུག
“སྐར་མའི་གོ་ལ་གཞན་ཞིག”ཟེར་བའི་གོ་བརྡ་ཅན་གྱི་གཏམ་འདི་ཡིས་
བདག་གི་ཡིད་ལ་མཚར་སྣང་ག་འདྲ་ཞིག་བསླངས་པ་ནི་ཁྱེད་ཅག་གིས་ཀྱང་
མཁྱེན་པས། དེ་ལས་ཀྱང་མང་བ་ཞིག་ཤེས་པའི་སླད་དུ་བདག་གིས། “ཁྱེའུ་
ཆུང་ཆུང་། ཁྱེད་རང་གང་ནས་འོངས། ཁྱོད་ཀྱིས་ཤོད་པའི‘ང་རང་གནས་
ས’ཞེས་པ་དེ་གང་དུ་ཡོད། ཁྱེད་ཀྱིས་ངས་བྲིས་པའི་ལུ་གུ་ཁྱེར་ནས་གང་ལ་འགྲོ་
ཡི་ཡིན”ཞེས་དྲིས་པར།
ཁོས་ཅི་ཞིག་ལ་བསམ་བློ་བཏང་ནས་ཁ་རོག་གེར་ཅུང་ཟད་བསྡད་པ་དང་
ལན་དུ་ན་རེ། “ཁྱོད་ཀྱིས་ང་ལ་བྱིན་པའི་སྒམ་ཆུང་དེ། མཚན་མོའི་དུས་སུ་ལུ་
གུའི་ཁང་པ་བྱ་ཆོག་པས་ཧ་ཅང་ཡག་པོ་འདུག”
“ཆོག་དང་ཆོག གལ་སྲིད་ཁྱོད་རང་ཁ་ལ་ཉན་པོ་བྱུང་ན། ཁྱོད་ཀྱིས་
ཉིན་དཀར་ལུ་གུ་འདོགས་བྱེད་ལ་ངས་ཐག་པ་ཞིག་འབྲི་ཆོག ད་དུང་འདོགས་
སའི་ཕུར་བའང་ཡོད།”
བསམ་ཚུལ་འདིས་རྒྱལ་སྲས་ཆུང་ཆུང་ཁོང་ཞེད་དུ་བཅུག་སོང་བ་འདྲ།
“དེ་འདོགས་དགོས་པ་ག་རེ་རེད། དྲན་ཚུལ་ཇི་འདྲའི་ཡ་མཚན་པ་ལ།”
“ཡིན་ནའང་གལ་སྲིད་ལུ་གུ་དེ་མ་བཏགས་ན། ག་ས་གང་ལ་འཁྱམ་ནས་
མཐར་བོར་འགྲོ་ཡི་རེད།”
བདག་གི་གྲོགས་པོ་དེ་ལ་སླར་ཡང་གད་མོ་དབང་མེད་དུ་ཤོར་སོང༌།
“ཁྱོད་ཀྱིས་ལུ་གུ་དེ་གང་ལ་འགྲོ་ཐུབ་འདོད་ཀྱི་ཡོད།”
“ག་ས་གང་ལ་འགྲོ་ཡི་རེད། ཁ་རུ་ཁ་ཐུག་ལ་མདུན་དུ་ཕྱིན་ན”
དེ་ནས་རྒྱལ་སྲས་ཆུང་ཆུང་གིས་ཏན་ཏན་ཏིག་ཏིག་ངང༌། “དེ་ལྟར་
ནའང་སྣང་དག་མི་དགོས། ང་རང་གནས་ས་དེར་ཐམས་ཅད་ཧ་ཅང་ཆུང”ཞེས་
སྨྲས་པ་དང་། ཡང་སྐྱོ་ཤས་ཕྲན་བུ་མངོན་པའི་ཉམས་ཀྱིས། “ཁ་རུ་ཁ་ཐུག་ལ་
མདུན་དུ་ཕྱིན་ནའང་། རྒྱང་ཤིན་ཏུ་རིང་པོ་ཞིག་ལ་སུ་གང་ཡང་སླེབས་ཐུབ་ཀྱི་
མེད ”ཅེས་སྣོན་མ་བརྒྱབ་པར་གྱུར་ཏོ། །

ལེའུ་བཞི་པ།

ཚུལ་དེ་ལྟ་བུའི་ངང་བདག་གིས་དོན་དག་གནད་ཆེ་བ་གཉིས་པ་སྟེ། རྒྱལ་
སྲས་ཆུང་ཆུང་གནས་འཆའ་སའི་སྐར་མའི་གོ་ལ་དེར་ཁང་པ་ཞིག་གི་ཆེ་ཆུང་ཙམ་
ལས་མེད་པ་རྟོགས།
ཡིན་ནའང་འདི་ལ་ང་རང་ཡ་མཚན་པ་ཅི་ཡང་མ་བྱུང་སྟེ། སའི་གོ་ལ་
དང་སྐར་མ་ཕུར་བུ། མིག་དམར་
དང་པ་སངས་སོགས་སྐར་མའི་གོ་
ལ་ཆེན་པོ་མིང་དང་ལྡན་པ་འདི་
དག་ལས་གཞན། ད་དུང་ཡང་སྐར་
མའི་གོ་ལ་བརྒྱ་སྟོང་མང་པོ་མཆིས་པ་
དེ་དག ལན་རེར་ཤིན་ཏུ་ཆུང་
དྲགས་ནས་རྒྱང་ཤེལ་ལས་ཀྱང་མཐོང་བ་ཧ་ཅང་
དཀའ། གཟའ་སྐར་དཔྱད་ཞིབ་པ་རྣམས་ཀྱིས་དེ་དག་
ལས་གཅིག་རྙེད་རྗེས་མིང་ཡང་མི་གདགས་པར་ཚབ་ཏུ་
ཨང་ཀི་ཞིག་གིས་ཆོག་པ་བྱེད་ཀྱི་ཡོད་པ། དཔེར་ན་དེ་ལ“སྐར་ཕྲན325”
ཞེས་འབོད་པ་ལྟ་བུའོ། །
བདག་གིས་རྒྱལ་སྲས་ཆུང་ཆུང་ཁོ་རང་སྐར་ཕྲནB-612ལས་ཡོང་བ་ཡིན་
པར་རྒྱུ་མཚན་ཁུངས་དག་ཡིད་ཆེས་འཕེར་བ་ཞིག་རྙེད་བྱུང་། སྐར་ཕྲན་དེ་སྤྱི་
ལོ1909ལོར་ཏུར་ཁེའི་གཟའ་སྐར་རིག་པ་བ་ཞིག་གིས་རྒྱང་ཤེལ་ལས་ལན་གཅིག་
མ་གཏོགས་མཐོང་མྱོང་མེད་ཅིང༌། ཁོས་དེ་ཚུལ་རྒྱལ་སྤྱིའི་གཟའ་སྐར་ཚོགས་
ཆེན་ཐོག་འགྲོ་ལུགས་ཇི་བཞིན་སྙན་ཞུ་ཕུལ་ནས་དག་སྐྱེལ་ར་སྤྲོད་ཁུངས་ཐུབ་པ་
མཛད་ནའང་། ཁོང་གི་གྱོན་ཆས་ཆ་བྱད་རྒྱུ་མཚན་དུ་བྱས་ནས་ཡིད་ཆེས་བྱ་
མཁན་གཅིག་ཀྱང་མ་བྱུང༌། མི་རྒན་པ་རྣམས་ནི་འདི་འདྲ་ལས་མ་འདས་སོ། །
ལམ་ལྷོང་བྱུང་བ་
ཞིག་ལ། སྐར་ཕྲནB-612
ཀྱི་སྙན་གྲགས་ཀྱི་ཕྱིར་དུ། 
ཏུར་ཁེའི་སྲིད་དབང་སྒེར་
འཛིན་པ་ཞིག་གིས་མངའ་
འབངས་ཡོངས་ཀྱིས་ཡུ་
རོབ་ཀྱི་གོས་རྒྱན་ཆ་ལུགས་
བྱེད་དགོས་པ་དང༌། དེ་དང་འགལ་ན་སྲོག་ཁྲིམས་ཡོད་པའི་བཀའ་གནམ་ལྕགས་
འདྲ་བ་ཕབ་པས། སྤྱི་ལོ1920ལོར་གཟའ་སྐར་རིག་པ་བ་དེས་ཡུ་རོབ་ཀྱི་གྱོན་
གོས་བརྗིད་ཆགས་པོ་ཞིག་གྱོན་ནས་ཡང་བསྐྱར་དག་སྐྱེལ་སྙན་ཞུ་གནང་བ་དང༌།
ད་རེས་གཞི་ནས་ཀུན་གྱི་ཡིད་ཆེས་ཐོབ་ཐུབ་སོང༌།
བདག་ལ་སུན་པ་མེད་པར་ཞིབ་ཆ་དང་བཅས་སྐར་ཕྲནB-612མཚམས་
སྦྱོར་བྱ་དོན་དང་། དེའི་ཨང་ཀི་ཡང་དང་ཡང་དུ་བཟློ་དོན་ཡང༌། མི་རྒན་
པ་དག་གི་ཁམས་དང་བསྟུན་པ་ཙམ་ལས་མ་འདས་ཏེ་ཁོ་ཚོ་གྲངས་ཀ་ལ་དགའ་
བས་སོ། །ཁྱོད་ཀྱིས་མི་རྒན་པ་ཚོར་གྲོགས་པོ་གསར་པ་རེ་གླེང་བའི་ཚེ་ནའང་།
ཁོ་ཚོས་ནམ་ཡང་དྲི་བ་སྙིང་པོ་ཅན་ཅི་ཡང་འདྲི་བར་མི་བྱེད། ཁོ་ཚོས་ནམ་
ཡང“ཁོའི་སྐད་སྒྲ་ག་འདྲ་ཞིག་ཡིན་པ། ཁོའི་རྩེད་མོ་དགའ་ཤོས་གང་ཡིན་པ།
ཁོས་ཕྱེ་མ་ལེབ་གསོག་གིན་ཡོད་མེད”སོགས་མི་འདྲི་བར། ལྡོག་སྟེ“ཁོ་ལོ་ན་ག་
ཚོད་ཡིན་པ། ཁོ་ལ་སྤུན་ཟླ་ག་ཚོད་ཡོད་པ། ཁོའི་ལྗིད་ཚད་ག་ཙམ་ཡིན་པ།
ཁོའི་པཱ་ལགས་ཀྱིས་ཕོགས་ཅི་ཙམ་ལེན་གྱིན་ཡོད་པ”སོགས་དྲིས་ནས། གྲངས་ཀ་
དེ་དག་ལས་མི་དེ་ག་འདྲ་ཞིག་ཡིན་མིན་ཧ་གོ་ཐུབ་པར་སྙམ་འདུག དེ་བཞིན་
དུ་ཁྱོད་ཀྱིས་མི་རྒན་པ་དག་ལ། “བདག་གིས་ཁང་པ་ཡིད་དུ་འོང་བ་སོ་ཕག་
དམར་པོས་བྱས་པ། དྲ་སྟེགས་སུ་མེ་ཏོག་ཁྲུང་ཁྲུང་བཞད་པ། ཁང་ཀླད་དུ་
ཕུག་རོན་གནས་བཅས་ཡོད་པ་ཞིག་མཐོང”ཞེས་ལབ་ནའང༌། ཁོ་ཚོས་དེ་དོན་
དུ་ག་འདྲ་ཞིག་ཡིན་པ་བསམ་པས་ཤེས་མི་འགྱུར། ཡིན་ནའང་ཁྱོད་ཀྱིས“བདག་
གིས་ཧྥ་སྒོར་འབུམ་གཅིག་རི་བའི་ཁང་པ་ཞིག་མཐོང་ངོ”ཞེས་སྨྲས་ཚེ། ཁོ་ཚོས་
དེ་མ་ཐག་ཏུ། “ཨེ་མ་ཁང་པ་ཇི་འདྲའི་ཉམས་དགའ་བ་ཞིག་རེད་ཨང”ཞེས་
མཚར་ཉམས་བསྟན་ཡོང་བར་གདོན་མི་ཟ།
དེ་ཡི་ཕྱིར་གལ་ཏེ་ཁྱོད་ཀྱིས་ཁོ་ཚོར། “རྒྱལ་སྲས་ཆུང་ཆུང་ཁོང་མངོན་
སུམ་དུ་བཞུགས་པའི་བདེན་དཔང་ནི་ཁོ་རང་ཡིད་དུ་འོང་བ་དང༌། ཁོ་རང་
གད་མོ་དགོད་པ། ད་དུང་ཁོ་ལ་ལུག་ཅིག་དགོས་པ་བཅས་ཡིན་ལ། མི་ཞིག་
ལ་ལུག་ཅིག་དགོས་པ་དེ་ཁོ་ནས་ཀྱང་ཁོ་རང་འཇིག་རྟེན་འདིར་གནས་ཡོད་པ་ར་
སྤྲོད་ཐུབ་བོ”ཞེས་ལབ་ནའང༌། ཁོ་ཚོས་སྣང་མེད་དུ་དཔུང་པ་གསིག་གསིག་
ངང་ཁྱོད་རང་བྱིས་པ་བསམ་མེད་ཅིག་ལ་རྩི་ངེས་པ་ལྟ་ཅི་སྨོས། ཡིན་ནའང་
གལ་སྲིད་ཁྱོད་ཀྱིས“ཁོ་རང་སྐར་ཕྲནB-612ལས་ཡོང་བ་རེད”ཅེས་ལབ་ན། ཁོ་
ཚོས་དེ་མ་ཐག་ཡིད་ཆེས་ཤག་ཤག་བགྱིས་ཏེ་དྲི་བ་མང་པོ་བཏོན་ནས་ཁྱེད་རང་
སྡུག་ལ་གཏད་པར་མི་བྱེད། མི་རྒན་པ་དག་ནི་འདི་འདྲ་ཙམ་ལས་མ་འདས་
པས་ཁོ་ཚོར་ལེ་ལན་ཅི་ཡང་བཤད་པར་མི་བྱའོ། །ཁྱེའུ་དག་གིས་མི་རྒན་པ་འདི་
དག་ལ་རབ་ཏུ་བསམས་ཤིང་ཤེས་པར་བྱའོ། །
འོན་ཀྱང༌། མི་ཚེའི་སྙིང་པོ་ཤེས་པའི་འུ་བུ་ཅག་གིས་ནི་གྲངས་ཀ་ཙམ་པོ་
ཅི་ལའང་མི་རྩི་བ་ཏན་ཏན་ཡིན་པས། བདག་གིས་གཏམ་རྒྱུད་འདི་གནའ་
གཏམ་ཞིག་འཆད་པ་ནང་བཞིན་མགོ་རྩོམ་པར་ཅིས་མི་འདོད།
བདག་གིས“དེ་ཡང་གནའ་སྔ་མོ་སྔ་མོ་ཞིག་ལ། རྒྱལ་སྲས་ཆུང་ཆུང་ཞིག་
རང་གི་ལུས་ཚད་དང་ཧ་ལམ་མཉམ་པའི་སྐར་མའི་གོ་ལ་ཞིག་ཏུ་འཚོ་ཞིང་། ཁོ་
མི་ལ་གྲོགས་པོ་ཞིག་དགོས་ཀྱི་ཡོད”ཅེས་འཆད་སྙིང་འདོད་པར་མ་ཟད། མི་
ཚེའི་སྙིང་པོ་ཤེས་མཁན་དག་ལའང་འདི་ལ་བདེན་ཐུབ་དེ་བས་ཆེ་བ་མ་ཡིན་ནམ།
གང་ལྟར། འདས་ཟིན་པའི་བྱུང་བ་འདི་དག་ཁོ་བོ་གདུང་ཡུས་ཀྱིས་ཀུན་
ཏུ་མནར་གྱིན་ཡི་གེར་ཕབ་པ་ཡིན་སྟབས། ཕ་རོལ་པོ་ཞིག་གིས་དེབ་འདི་ཀློག་
སྐབས་བག་མེད་རྣམ་གཡེང་བྱེད་པ་ལ་ཁོ་བོ་ཞེ་ནས་དགའ་པོ་མེད། བདག་གི་
གྲོགས་པོ་དེས་ཁོའི་ལུ་གུ་ཁྲིད་དེ་ང་དང་ཁ་གྱེས་ནས་མི་ལོ་དྲུག་ཙམ་ཕྱིན་སོང་།
བདག་གིས་འདི་གར་ཁོ་ཡང་དང་ཡང་དུ་གླེང་དོན་ཡང་། ཁོ་རང་སེམས་ནས་
མི་བརྗེད་པའི་སླད་དུ་ཡིན། མི་ཐམས་ཅད་མ་ལུས་པར་གྲོགས་པོ་རེ་ཡོད་པ་མ་
ཡིན་ཞིང༌། ཡོད་ནའང་སོ་སོའི་གྲོགས་པོ་བརྗེད་འགྲོ་བ་ནི་ཇི་འདྲའི་ཡིད་སྐྱོ་བ་
ཞིག་མ་རེད་དམ། གཅིག་བྱས་ན་དེའི་མཐར་ང་རང་ཡང་གྲངས་ཀ་མ་གཏོགས་
ཅི་ལའང་ཡིད་མི་འགྲོ་བའི་མི་རྒན་པ་ལྟ་བུ་ཞིག་ཏུ་གྱུར་འགྲོ་སྲིད་པས། རྒྱུ་རྐྱེན་
འདི་ཡི་དབང་གིས་བདག་གིས་ཚོན་རྩི་སྒམ་གང་དང་ཞ་སྨྱུག་ཁ་ཤས་ཉོས། ཡིན་
ནའང་ལོ་དྲུག་གི་སྐབས་སྦྲུལ་གྱི་ཕོ་བའི་ཕྱི་ནང་གཉིས་བྲིས་པ་ནས་ད་ལྟ་བར་དུ་
ལག་པ་ལན་གཅིག་ལའང་འགུལ་མྱོང་མེད་ཕྱིར། ན་ཚོད་འདི་ལ་སླེབས་དུས་
བསྐྱར་དུ་རི་མོ་འབྲི་བ་ནི་དཀའ་ལས་ཁག་པོ་ཞིག་ཅི་ལ་མིན། བདག་གིས་རི་མོ་
དེ་དག་མ་དཔེ་དངོས་དང་ཅི་ཙམ་འདྲ་ཐུབ་པ་དེ་ཙམ་གྱིས་ཤུགས་རྒྱག་གི་ཡིན་
མོད། ཡག་པོ་ཞིག་འཁྱོངས་ནུས་པའི་གདེང་ཚོད་ཡེ་ནས་མི་འདུག རི་མོ་
གཅིག་ཆོག་ཙམ་བྱུང་ནའང་ཅིག་ཤོས་དེ་འབེན་ཤར་དང་མདའ་ནུབ་ཏུ་འཕངས་
པ་དང་གཉིས་སུ་མེད། ཁོའི་སྐུ་གཟུགས་ཀྱི་རིང་ཐུང་ལའང་ཚད་མི་ཐུབ་པར།
ལན་རེར་ཞེ་དྲགས་རིང་འགྲོ་བ་དང་ལན་རེར་ཞེ་དྲགས་ཐུང་འགྲོ། ད་དུང་ཁོང་
གི་གྱོན་པའི་ཁ་དོག་ཀྱང་གང་ཡིན་ཆ་མི་འཚལ་བར་གྱུར་སྟབས། ཁོ་བོས་ནི་མུན་
ནག་སྦར་ཉུལ་ངང་རང་གི་འཇོན་ཚོད་ཀྱིས་འདི་དང་གན་ལ་ཚོད་ལྟའི་རྩོལ་བ་
ལྷུར་དུ་ལེན་པ་ལས་ཐབས་ཅི། བྲིས་པའི་མཐའ་མར་སྐུ་པར་གྱི་ཞིབ་ཆ་ཤིན་ཏུ་
གལ་ཆེ་བ་ཡོད་ཚད་ལ་བྲིས་ནོར་ཐེབས་ཡོད་པ་ཏན་ཏན་སྲིད་མོད་ཀྱི། ཉིད་
ཀྱིས་ཅི་ནས་ཀྱང་བདག་ལ་དགོངས་ཡང་གནང་བར་ཞུ། བདག་གི་གྲོགས་པོ་
དེས་དོན་ཅི་ལ་ཡང་འགྲེལ་བཤད་མི་རྒྱག་པར། ཧ་ལམ་ང་རང་ཡང་ཁོ་ལྟ་བུ་
ཞིག་ཏུ་རློམ་གྱིན་ཡོད་ངེས། ཡིན་ནའང་བློ་ཕམ་དགོས་པ་ཞིག་ལ། དོན་དུ་
བདག་གིས་རི་མོའི་སྒམ་ཆུང་དེ་ལས་ལུ་གུ་དེ་རྩ་བ་ནས་མཐོང་མྱོང་མེད་པས།
གཅིག་བྱས་ན། ང་རང་ད་ལྟ་ཉིད་ནས་མི་རྒན་པ་དག་དང་འདྲ་བ་ཙམ་དུ་གྱུར་
ཡོད་སྲིད་ཅིང་། ང་ཡི་ལོ་དང་ན་ཚོད་རྒས་ཟིན་ཡོད་པ་བསྙོན་དུ་མེད་དོ། །

ལེའུ་ལྔ་པ།

དེ་ནས་ཉི་མ་རེ་རེ་བཞིན་བདག་གིས་རྒྱལ་སྲས་ཆུང་ཆུང་གི་སྐར་མའི་གོ་ལ་
དང་། ཁོ་རང་ཕྱི་ལ་ཇི་ལྟར་ཐོན་པའི་ཚུལ། ཁོང་གི་འགྲུལ་བཞུད་ཀྱི་སྐོར་
བཅས་ལ་ཅུང་ཟད་ཙམ་རེ་ཤེས་པར་གྱུར་ཅིང༌། དེ་དག་ཀྱང་ཁོང་གི་ཐོལ་བྱུང་
གི་སྐད་ཆ་དག་ལས་སྟབས་ལེགས་ནས་ཏོག་ཙམ་ཕྲན་ཙམ་ངང་ག་ལེར་རྙེད་པ་
ཡིན། ཚུལ་འདི་ལྟར་དུ་ཉིན་གསུམ་པའི་ཉིན་དེར་བདག་གིས་ལྗོན་པ་ཆེན་པོ་
བྷ་ཨོ་བྷབ་ཀྱི་གནོད་པའི་གཏམ་རྒྱུད་ཀྱི་སྐོར་ཤེས་སོང༌།
ད་རེས་ཀྱང་སྒམ་ཆུང་ནང་གི་ལུ་གུ་དེ་གྲོགས་སུ་གྱུར་ནས། རྒྱལ་སྲས་
ཆུང་ཆུང་ཁོང་སེམས་ཁྲལ་ལྗིད་པོ་ཞིག་གིས་ཡོངས་སུ་ནོན་པ་ལྟར་བདག་ལ་གློ་
བུར་དུ་གཏམ་འདི་ལྟར་དྲིས་སོ། །
“ལུ་གུས་ཤིང་ཕྲན་བཟའ་བ་བདེན་ནམ།”
“རེད། བདེན་པ་རེད།”
“ཨ་ལ། དེས་ན་ང་རང་དགའ་བ་ལ།”
བདག་གིས་ལུ་གུས་ཤིང་ཕྲན་བཟའ་བ་དེ་འདྲ་གལ་ཆེན་ཞིག་ཡིན་པ་མ་
ཤེས་པའི་ངང་ཡོད་དུས། ཁོས་ཚིག་རྔ་མཐུད་ནས་སྨྲས་པ།
“དེས་ན། དེ་དག་གིས་ལྗོན་པ་ཆེན་པོ་བྷ་ཨོ་བྷབ་ཀྱང་བཟའ་ཐུབ་པ་རེད་
དམ།”
ངས་ཁོ་ལ་ལྗོན་པ་ཆེན་པོ་བྷ་ཨོ་བྷབ་ནི་ཤིང་ཕྲན་ཆུང་ཆུང་ཞིག་མ་ཡིན་
པར། ལྗོན་པ་ཆེན་པོ་མཐོ་ཚད་ལ་ཆོས་ཁང་ལྟ་བུ་ཞིག་ཡོད་པ་ཞིག་ཡིན་སྟབས།
གླང་པོ་ཆེ་ཁྱུ་ཞིག་དེད་ཡོང་ནས་བཟའ་རུ་བཅུག་ནའང་། ལྗོན་པ་ཆེན་པོ་བྷ་ཨོ་
བྷབ་གཅིག་ཟོས་མི་ཚར་བའི་ཚུལ་བཤད།
གླང་པོ་ཆེ་ཁྱུ་ཞིག་དེད་ཡོང་རྒྱུའི་བཀོད་པ་དེས་ཁོ་རང་གད་མོ་ཤོར་དུ་
བཅུག་སོང་།
“དེས་ན་གླང་པོ་ཆེ་རྣམས་གཅིག་ཐོག་གཅིག་བརྩེགས་བྱ་ཆོག”
ཡིན་ནའང་ཁོ་རང་རིག་པ་གྲུང་པོ་ཡོད་པས་དེ་མ་ཐག་ཏུ་ཡང་ན་རེ།
“ལྗོན་པ་ཆེན་པོ་བྷ་ཨོ་བྷབ་དག་རིང་པོར་མ་སྐྱེས་པའི་སྔོན་ཙ་ན། དེ་དག་
ཀྱང་ཆུང་ཆུང་རང་ཡིན་པ་རེད།”
“དེ་ཡིན་དང་ཡིན། ཡིན་ནའང་ཁྱོད་ཀྱིས་ལྗོན་པ་བྷ་ཨོ་བྷབ་ཆུང་ཆུང་
ཡིན་དུས་ལུ་གུ་ལ་བཟའ་རུ་འཇུག་དགོས་དོན་ག་རེ་ཡིན།”
ཁོས་ལན་དུ། “ཨ་ཙི། དེ་སྨྲ་ཅི་དགོས”ཞེས་སྨྲས་པ་ནི། དོན་གང་དེ་
གསལ་ལེ་སིང་ངེ་ཐེ་ཚོམ་བྲལ་
བ་འདྲ་ཞིག་ཏུ་སྣང༌། ཡིན་
ནའང་ང་རང་ཉིད་ཀྱིས་གནད་
འགག་དེ་ཧ་གོ་རྒྱུར་བློ་སེམས་རྩེ་
གཅིག་གི་ངལ་བར་མང་དུ་མི་
བསྟེན་ཀ་མེད་བྱུང༌།
དོན་དུ་རྒྱས་སྲས་ཆུང་ཆུང་
གནས་འཆའ་སའི་སྐར་མའི་གོ་ལ་དེ་
རུའང༌། གོ་ལ་གཞན་དག་ནང་
བཞིན་ལྗོན་པ་ལ་རིགས་བཟང་པོ་དང་རིགས་ངན་པ་གཉིས་ཡོད། ས་བོན་
བཟང་པོ་ལས་ལྗོན་པ་བཟང་པོ་འབྱུང་བ་དང་ས་བོན་ངན་པ་ལས་ལྗོན་པ་ངན་པ་
འབྱུང་བ་ཆོས་ཉིད་དུ་ངེས། ཡིན་ནའང་ས་འོག་ཏུ་བག་ལ་ཉལ་བའི་ས་བོན་
དག་མཐོང་ཐབས་བྲལ་བའི་ཕྱིར། ཉིན་ཞིག་དེ་དག་ལས་གཅིག་གློ་བུར་དུ་སད་
པར་བྱས། བྱ་རྨྱང་མཛད། མྱུ་གུ་འབུས་པར་བརྩམས་ནས་སྙེམ་ཆུང་བག་ཡོད་
ངང༌། ཡལ་ག་ཕྲ་མོ་འཇོ་སྒེག་ཅན་འཚེ་བ་དང་བྲལ་བ་དེ་ཉི་མའི་འཛུམ་ཟེར་
ལ་བརྐྱང་ཡོང་བའི་ཚེ། གལ་སྲིད་དེ་ལ་ཕུག་གམ་མེ་ཏོག་རྒྱ་སེའི་མྱུ་གུ་ཞིག་ཡིན་
གྱུར་ན། དེ་ཅི་འདོད་གང་འདོད་ངང་སྐྱེ་རུ་འཇུག་ཆོག་གི་ཡོད། ཡིན་ནའང་
གལ་སྲིད་དེ་ལྗོན་པ་ངན་པ་ཞིག་ཡིན་གྱུར་ཚེ། ངོས་ཟིན་མ་ཐག་ཏུ་རྩ་བ་
བསློགས་ནས་མེད་པར་བཟོ་དགོས། རྒྱལ་སྲས་ཆུང་ཆུང་གི་སྐར་མའི་གོ་ལའི་
སྟེང་དུ་ས་བོན་ངན་པ་འཇིགས་སུ་རུང་བ་ཞིག་ཡོད་དེ་ནི་ལྗོན་པ་ཆེན་པོ་བྷ་
ཨོ་བྷབ་ཀྱི་ས་བོན་ཡིན་ཞིང་། དེ་གོ་ལ་དེའི་ས་འོག་ག་ས་གང་ལ་ཡོངས་སུ་ཁྱབ་
ཡོད་པས། གལ་སྲིད་ལྗོན་པ་འདི་རིགས་སྣང་མེད་དུ་བསྐྱུར་ནས་འཕྱི་དྲགས་ཚེ།
དུས་ཕྱིས་སུ་མེད་པར་བཟོ་ཐབས་ཁྱོན་ནས་དཀོན། དེ་ཡི་རྩད་པ་དག་གིས་གང་
སར་བུ་ག་འབིགས་ཤིང་ཕྱོགས་སུ་ཁྱབ་ནས་གོ་ལ་ཧྲིལ་པོ་བདག་ཏུ་འཛིན་པས།
གལ་ཏེ་གོ་ལ་ཆུང་དྲགས་པ་དང་ལྗོན་པ་ཆེན་པོ་བྷ་ཨོ་བྷབ་མང་དྲགས་ན། དེ་
དག་གིས་གོ་ལ་དེ་ཉིད་སིལ་བུ་སིལ་བུ་རུ་གཏོར་འགྲོ་བ་གདོན་མི་ཟ།
“དེ་ནི་སྒྲིག་ལམ་གྱི་གནད་དོན་ཞིག་རེད།” རྗེས་སོར་རྒྱལ་སྲས་ཆུང་ཆུང་
གིས་ང་ལ་ན་རེ། “ཁྱོད་ཀྱིས་ཞོགས་པ་རེ་རེར་རང་གི་ཁ་ངོ་གཙང་མར་བཀྲུས་
ཚར་བའི་རྗེས་སུ། རང་གི་སྐར་མའི་གོ་ལ་དེ་ལའང་ནན་ཏན་ངང་བྱི་དོར་ལྟ་
སྐྱོང་གནང་དགོས། ལྗོན་པ་ཆེན་པོ་བྷ་ཨོ་བྷབ་ཀྱི་མྱུ་གུ་དག་ཤིན་ཏུ་ཆུང་ངུའི་
དུས་སུ་མེ་ཏོག་རྒྱ་སེའི་མྱུ་གུ་དང་ཧ་ཅང་འདྲ་བས། དབྱེ་བ་གསལ་པོ་ཕྱེས་ནས་
དུས་ལྟར་རྩ་འབལ་གཏོང་དགོས། འདི་ནི་ལས་ཀ་ཉོབ་སྣང་གིས་ཁེངས་པ་ཞིག་
ཡིན་ནའང་། དེ་འདྲའི་ཁག་པོ་ཞིག་ཁྱོན་ནས་མ་རེད།”
དེ་ནས་ཉིན་ཞིག་ཁོས་ང་རང་གནས་འཆའ་སའི་ཡུལ་གྱི་བྱིས་པ་རྣམས་ལ་
བསླབ་བྱ་སྟོན་པའི་སླད་དུ། ཇི་སྲིད་ཡག་པོ་འཁྱོངས་པ་དེ་སྲིད་ཀྱིས་རི་མོ་སྙིང་
རྗེ་པོ་ཞིག་འབྲི་བར་བསྐུལ་བྱུང་། “གལ་སྲིད་ཁོང་ཚོ་ཉིན་ཞིག་ལྗོངས་རྒྱུ་ལྟ་སྐོར་
ལ་ཡོང་ནའང་།” ཁོས་ང་ལ་ན་རེ། “དེས་ཁོང་ཚོ་ལ་ཕན་ཐོགས་ཡོང་གི་རེད།
ལན་རེར་ལས་ཀ་གང་ཞིག་རྗེས་ལ་ཅུང་ཙམ་བཤོལ་ནའང་མི་རུང་བ་མེད་མོད།
ལྗོན་པ་ཆེན་པོ་བྷ་ཨོ་བྷབ་ལ་འཕྲད་དུས་དེ་ནི་ནམ་ཡང་རྐྱེན་ངན་ཚབས་ཆེ་པོ་
ཞིག་གི་སྔ་ལྟས་འཁྲུལ་མེད་ཡིན། དེ་ཡང་སྐར་མའི་གོ་ལ་ཞིག་ཏུ་མི་ལེ་ལོ་ཅན་
ཞིག་གནས་བཅས་ཡོད་པས་ཀྱང་། མྱུ་གུ་གསུམ་སྣང་མེད་ལྷོད་གཡེང་དུ་བསྐྱུར་
བས་”
འདི་ལྟར། བདག་གིས་རྒྱལ་སྲས་ཆུང་ཆུང་གི་བཀའ་བཀོད་ལྟར་སྐར་མའི་
གོ་ལ་དེ་རི་མོར་བྲིས་པ་ཡིན། སྤྱིར་ན་ང་རང་བླང་དོར་སྟོན་མཁན་གྱི་ཆ་
ལུགས་འཛིན་པ་ལ་ཁྱོན་ནས་དགའ་པོ་མེད་ནའང་། མི་རྣམས་ནི་ལྗོན་པ་ཆེན་
པོ་བྷ་ཨོ་བྷབ་ཀྱི་གནོད་འཚེ་ལ་ངེས་ཤེས་ཏིལ་འབྲུ་ཙམ་ཡང་མེད་པའི་ཁར། གོ་
ལ་ཆུང་ཆུང་ཞིག་ཏུ་ལམ་ནོར་ཐེབས་སྲིད་པ་དག་ལ་དེ་བས་ཀྱང་ཉེན་ཁ་ཧ་ཅང་
ཆེ་སྟབས། བདག་གིས་ཁ་ཏ་མི་བྱེད་པའི་རང་གི་གོམས་གཤིས་ལན་གཅིག་ལ་སྟབས།
བསྒྱུར་ནས། “བྱིས་པ་རྣམས། ལྗོན་པ་ཆེན་པོ་བྷ་ཨོ་བྷབ་ལ་དོགས་ཟོན་བསྐྱེད་
ཅིག”ཞེས་སྨྲ་བར་བྱའོ། །འདི་ནི་བདག་གི་གྲོགས་པོ་དག་ལ་ཉེན་ཁ་འདི་འདྲ་ཞིག་
འདུག་ཅེས་ཉེན་བརྡ་བཏང་བ་ཡིན་ལ། ཁོ་ཅག་ཀྱང་ང་རང་ནང་བཞིན་ད་ལྟ་
བར་དུ་དེ་ལ་ངེས་ཤེས་རྩ་ནས་ཡོང་གི་མེད་པས། རི་མོ་འདི་འབྲི་དུས་ཀྱང་
བདག་གིས་རྩལ་ཤུགས་ཡོད་དགུ་སྤྲུགས་ཡོད། གནས་ལུགས་འདི་འདྲ་ཞིག་གི་
སླད་དུ་དཀའ་ལས་ཅུང་ཟད་ཙམ་རྒྱག་པ་ནི་དོན་དང་ལྡན་པ་ཞིག་ལ་ཅི་ལ་མིན།
གཅིག་བྱས་ན་ཁྱེད་ཅག་གིས་ང་ལ། “དེབ་འདིའི་ནང་གི་རི་མོ་གཞན་དག་ལ་
ལྗོན་པ་ཆེན་པོ་བྷ་ཨོ་བྷབ་ཀྱི་རི་མོ་འདི་བཞིན་བརྗིད་ཉམས་དོད་པ་ཞིག་མ་བྱུང་
བ་ག་རེ་རེད”ཅེས་འདྲི་བར་སྲིད། དེའི་དྲི་ལན་ནི་ཤིན་ཏུ་སླ་སྟེ། རི་མོ་གཞན་
དག་ལ་ཇི་ལྟར་འབད་ནའང་ལེགས་འགྲུབ་མ་བྱུང་མོད། ལྗོན་པ་ཆེན་པོ་བྷ་ཨོ་
བྷབ་འབྲི་བའི་ཚེ་ན། ཚ་ནན་གྱི་འདུ་ཤེས་ཤིག་གིས་བདག་ལ་ལྕག་ཚན་བཞིན་
དུ་བསྐུལ་བྱུང་བས་རེད་དོ། །

ལེའུ་དྲུག་པ།

ཀྱེ། རྒྱལ་སྲས་ཆུང་ཆུང་ལགས། འདི་ལྟར་ག་ལེར་ག་ལེར། བདག་
གིས་ཁྱོད་ཀྱི་ཡི་མུག་པའི་མི་ཚེ་ཆུང་ཆུང་དེ་ངང་གིས་ཤེས་ཐུབ་སོང་། འདས་
པའི་དུས་ཡུན་ཧ་ཅང་རིང་མོ་ཞིག་གི་ཡུན་ལ། ཁྱོད་ཀྱི་སྤྲོ་བ་ཉག་གཅིག་པུ་ནི་
ཉི་ནུབ་ཀྱི་དགའ་བདེ་ལ་རོལ་རྒྱུ་འབའ་ཞིག་ལས་གཞན་ཅི། དེ་ཡང་འུ་གཉིས་
ངོ་འཕྲད་རྗེས་ཀྱི་ཉིན་བཞི་པའི་ཞོགས་པ་དེར་བདག་གིས་ཞིབ་ཆ་གསར་པ་འདི་
ཧ་གོ་བར་གྱུར། ཁྱོད་ཀྱིས་ང་ལ་སྨྲས་པ།
“ང་རང་ཉི་ནུབ་ལ་ལྟ་བར་ཧ་ཅང་དགའ་བས། འུ་གཉིས་ཀ་ད་ལྟ་ཉིད་དུ་
ལྟ་རུ་འགྲོ་”
“ཡིན་ན་ཡང་། འུ་གཉིས་ཀྱིས་ད་དུང་སྒུག་དགོས་པ་རེད་”
“ཅི་ཞིག་ལ་སྒུག་དགོས་པ་རེད།”
“ཉི་མ་ནུབ་པ་ལ་སྒུག་དགོས་པ་རེད།”
ཐོག་མར་ཁྱེད་ལ་མཚར་སྣང་དྲག་པོ་ཞིག་སྐྱེས་པ་འདྲ། བར་དུ་རང་གིས་
རང་ལ་ཁོང་དགོད་ལན་ཅིག་བྱས། མཐའ་མར་ཁྱོད་ཀྱིས་ང་ལ། “ངས་རང་
ཉིད་ད་དུང་ཕ་ཡུལ་ན་ཡོད་རེད་སྙམ་བྱུང”ཟེར།
དངོས་འབྲེལ་དེ་ཀ་རང་རེད། ཚང་མས་མཁྱེན་གསལ་ལྟར་ཨ་རིར་ཉིན་
གུང་ཡིན་དུས་ཧྥ་རན་སི་རུ་ནུབ་ཁ་ལ་སླེབས་ཀྱི་ཡོད་པས། གལ་སྲིད་སྐར་མ་
གཅིག་གི་ཡུན་ལ་ཧྥ་རན་སིར་འཕུར་ཐུབ་ཚེ། དེ་མ་ཐག་ཉི་ནུབ་ལ་ལྟ་
ཐུབ་ཀྱི་རེད་མོད། ཕངས་པ་ཞིག་ལ་ཧྥ་རན་སི་ནི་རྒྱང་ཐག་ཧ་ཅང་རིང་
བའི་ཡུལ་དུ་གནས་པས་བྱ་ཐབས་ཟད། ཡིན་ནའང་ཁྱེད་ཀྱི་སྐར་མའི་གོ་
ལ་ཆུང་ཆུང་དེའི་སྟེང་དུ་ཞབས་སྟེགས་ཕར་ཚུར་གོམ་པ་འགའ་བསྣུར་བས་འཐུས་
སྟབས། ཁྱེད་རང་ཇི་སྲིད་འདོད་པ་དེ་སྲིད་ཀྱིས་སྲོད་ཁའི་ཉི་ནུབ་ལ་ལྟ་ཆོག་གི་
ཡོད།
“ཉིན་ཞིག་ངས་ཉི་ནུབ་ལ་ཐེངས་ཞེ་བཞི་བལྟས་པ་ཡིན།” ཅུང་ཙམ་གྱི་རྗེས་སུ་
ཁྱོད་ཀྱིས་སླར་ཡང་སྨྲས་པ། “ཁྱེད་ཀྱིས་མཁྱེན་པ་བཞིན། མི་རྣམས་ཀྱི་སེམས་པ་ཞེ་
དྲགས་སྐྱོ་བའི་ཚེ་ན། ནམ་ཡང་ཉི་ནུབ་ལ་ལྟ་རྒྱུར་དགའ་པོ་ཡོད་
“དེས་ན་ཐེངས་ཞེ་བཞི་ལ་བལྟས་པའི་ཉིན་དེར། ཁྱོད་ཀྱི་སེམས་པ་
ཞེ་དྲགས་སྐྱོ་པོ་བྱུང་ངམ།”
ཡིན་ནའང་རྒྱལ་སྲས་ཆུང་ཆུང་གིས་ཨ་ལན་ཅི་ཡང་བཏབ་པར་མ་
གྱུར་ཏོ།།

ལེའུ་བདུན་པ།

དེ་ནས་ཉིན་ལྔ་པའི་ཉིན་དེར། སླར་ཡང་ལུ་གུ་དེ་གྲོགས་སུ་གྱུར་ནས་རྒྱལ་
སྲས་ཆུང་ཆུང་གི་མི་ཚེའི་གསང་བ་ཞིག་བདག་ལ་བརྟོལ་སོང༌། ཁོང་གིས་དུས་
ཡུན་རིང་པོ་ཞིག་ལ་ཁ་ཁུ་སིམ་མེར་མནོ་བསམ་བཏང་ནས་གནད་དོན་ཞིག་ལ་
གཞི་ནས་དྲི་ལན་རྙེད་སོང་བ་ལྟར། མགོ་མེད་མཇུག་མེད་ངང་ཧོབ་སྟེ་བདག་
ལ་དྲིས་པ་ན་རེ།
“ལུག་གིས་ཤིང་ཕྲན་བཟའ་ན། མེ་ཏོག་ཀྱང་བཟའ་བ་མ་རེད་དམ།”
“ལུག་གིས་རྙེད་ཚད་རིག་ཚད་ཚང་མ་བཟའ་ཡི་རེད།”
“མེ་ཏོག་ཚེར་མ་ཅན་ཡང་བཟའ་ཡི་རེད་དམ།”
“རེད། མེ་ཏོག་ཚེར་མ་ཅན་ཡང་བཟའ་ཡི་རེད།”
“འོ་ན། ཚེར་མ་དག་གིས་དོན་གོ་ག་རེ་ཆོད་ཀྱི་ཡོད།”
ངས་ལན་ཅི་ལྟར་གདབ་དགོས་པ་ཆ་མ་འཚལ། སྐབས་དེར་ང་རང་ནི་
གནམ་གྲུའི་མ་ལག་སྟེང་གི་གཅུས་ཕུར་དམ་པོ་ཞིག་ལྷོད་པ་ལ་བྲེལ་བ་ཤིན་ཏུ་ཆེ།
གནམ་གྲུའི་ཆག་སྐྱོན་ཧ་ཅང་ཚབས་ཆེ་བ་གཞི་ནས་ཤེས་པའི་ཁར། བཏུང་བྱའི་
ཆུའང་མགྱོགས་པོར་ཚར་ལ་ཉེ་བ་ཡོད་སྟབས། གནས་ཚུལ་སྡུག་ཤོས་དེ་འབྱུང་
རྒྱུ་རེད་སྙམ་ནས་ཡིད་ཤིན་ཏུ་མ་བདེ་བར་ལུས་ཡོད།
“ཚེར་མ་དག་གིས་དོན་གོ་ག་རེ་ཆོད་ཀྱི་ཡོད།”
རྒྱལ་སྲས་ཆུང་ཆུང་གིས་རང་གིས་དྲིས་ཟིན་པའི་དྲི་བ་གཅིག་ཀྱང་དོགས་
པའི་ངང་ལུས་སུ་མི་འཇུག ཡིན་ནའང་གཅུས་ཕུར་དམ་པོ་དེས་ང་ལ་བསུན་
གཙེར་བཟོས་ཡོང་གི་ཡོད་པས། མ་བརྟག་བྱུང་རྒྱལ་དུ་ལན་འདི་ལྟར་སྨྲས།
“ཚེར་མ་དེ་དག་ནི་མེ་ཏོག་གིས་གཞན་ལ་གནོད་སྐྱེལ་བྱེད་ཙམ་ལས། དོན་
གོ་ཅི་ཡང་ཆོད་ཀྱི་མེད།”
“ཨོ།” ཁ་ཁུ་སིམ་པོ་ཁྱུག་ཙམ་གྱི་རྗེས་སུ། ཁོས་འདི་ལྟར་ངག་འཇམ་
པོས་ང་ལ་ཚིག་མཚོན་བཏབ་བྱུང་། “དེ་ག་ལ་བདེན། མེ་ཏོག་རྣམས་ནི་ཤིན་
ཏུ་གཉོམ་ཞིང་ར་རིའི་ལྷད་དང་བྲལ། དེ་དག་གིས་རང་ནུས་རྩལ་ཏུ་སྤྲུགས་
ནས་རང་ལ་སྤོབས་པ་སྩོལ་དགོས། དེ་དག་གིས་ལུས་ལ་ཚེར་མ་ཡོད་པས་རང་
ཉིད་འཇིགས་སུ་རུང་བ་ཞིག་ཡིན་སྙམ་གྱི་ཡོད་”
ངས་ཁོ་ལ་ལན་ཅི་ཡང་མ་སྨྲས། སྐབས་དེར་བདག་ནི་གལ་སྲིད་གཅུས་
ཕུར་འདི་ད་དུང་ཡང་ལྷོད་མ་ཐུབ་ན། ཐོ་བ་ཁྱེར་ཡོང་ནས་གཅོག་པར་བྱའོ་
ཞེས་སེམས་ཀྱིན་པའི་སྒང་ཡིན། ཡིན་ནའང་རྒྱལ་སྲས་ཆུང་ཆུང་གིས་སླར་ཡང་
ངའི་འཆར་སྒོ་ལ་བར་ཆད་བཏང་སོང་།
“དེས་ན། ཁྱོད་ཀྱི་སེམས་ལ་མེ་ཏོག”
“མེད། རྩ་ནས་མེད། ངའི་སེམས་ལ་ཅི་གང་ཡང་དྲན་གྱི་མེད། ངས་
ཡིད་ལ་ཅི་ཤར་བྱུང་རྒྱལ་དུ་བཤད་པ་ཙམ་ཡིན། ང་རང་ད་ལྟ་དོན་ཆེན་ཞིག་ལ་
བྲེལ་བ་ཆེ།”
ཁོ་རང་ཧ་ལས་ནས་ང་ལ་མིག་འབུར་ཚུགས་སུ་བགྲད་འདུག
“དོན་ཆེན།”
ཁོང་གིས་ངའི་ལག་ཏུ་ཐོ་བ་འཆང༌། མཛུབ་མོ་དག་ལ་སྣུམ་རྩི་ནག་པོས་
ལུས་པོ་མར་བསྒུར་ནས་ཁོས་ཤིན་ཏུ་མི་སྡུག་པར་འདོད་ཀྱིན་པའི་ཅ་
ལག་ཅིག་ལ་འཐམ་གྱིན་པར་བལྟས།
“ཁྱོད་ཀྱི་སྐད་ཆ་ཤོད་ཚུལ་ནི་མི་རྒན་པ་དེ་དག་དང་ཁྱད་པར་མི་འདུག”
གཏམ་དེས་ང་རང་ཅུང་ཟད་ཁ་སྐྱེངས་པར་བྱས་ནའང༌། ཁོས་ནི་ཅི་མི་
སྙམ་པའི་ངང་ནས་ཚིག་ལ་སྣོན་མ་བརྒྱབ་པ་ན་རེ།
“ཁྱོད་ཀྱིས་ཚང་མ་དཀྲུག་གིན་འདུག་ཁྱོད་ཀྱིས་ཉག་ཉོག་ཐམས་ཅད་སྲེ་
ཡི་འདུག” ཁོང་ལ་དངོས་གནས་ཐུགས་ཅ་ཟིང་པོ་བྱུང་འདུག ཁོང་གིས་དབུ་
སྐྲ་སེར་པོ་རླུང་ཁ་རུ་གཡོ་སྤྲུག་མཛད། “ངས་སྐར་མའི་གོ་ལ་ཞིག་གི་སྟེང་དུ་སྐུ་
ཞབས་གདོང་དམར་ཞིག་ཡོད་པ་ཤེས། ཁོས་མེ་ཏོག་ཅིག་གི་དྲི་བསུང་ལ་སྣོམ་
མྱོང་མེད། ནམ་མཁའི་སྐར་མ་ཞིག་ལ་ལྟ་མྱོང་མེད། མི་སུ་དང་གང་ལའང་
དགའ་མྱོང་མེད། ཁོས་གྲངས་ཀ་ལ་སྣོན་རྩིས་རྒྱག་པ་ཙམ་ལས་བྱ་བ་གཞན་
གཅིག་ཀྱང་བྱེད་མྱོང་མེད། ཉི་མ་རྟག་པར་ཁྱོད་ནང་བཞིན‘ང་རང་དོན་ཆེན་
སྒྲུབ་མཁན་ཞིག་ཡིན། ང་རང་དོན་ཆེན་སྒྲུབ་མཁན་ཞིག་ཡིན’ཞེས་ཡང་ཡང་ཟློ་
བཞིན་ཁེངས་དྲེགས་ཀྱིས་བརྒྱགས་ནས་ཡོད། དེ་ལྟ་ནའང་ཁོ་མི་ཞིག་ག་ལ་ཡིན་
ཏེ་ཁོ་ནི་ཤ་མོ་ཞིག་རེད།”
“ག་རེ་རེད་ཟེར།”
“ཤ་མོ་ཞིག་རེད།” རྒྱལ་སྲས་ཆུང་ཆུང་ལ་འཚིག་པ་ཟོས་ནས་གདོང་ཡང་
སྐྱ་ལྷག་གེར་གྱུར་འདུག “མི་ལོ་ས་ཡ་དུ་མའི་སྔོན་ནས་བཟུང་མེ་ཏོག་ལ་ཚེར་མ་
སྐྱེས་ཡོད། དེ་ནང་བཞིན་མི་ལོ་ས་ཡ་དུ་མའི་སྔོན་ནས་བཟུང་ལུག་གིས་མེ་ཏོག་
བཟའ་ཡི་ཡོད། དེས་ན་མེ་ཏོག་གི་ཚེར་མ་དག་གིས་དོན་གོ་ཅི་ཡང་མི་
ཆོད་ནའང༌། ད་དུང་དེ་དག་སྐྱེ་བ་ལ་དཀའ་ལས་རྒྱག་དོན་ཤེས་པར་
བྱ་བ་དོན་ཆེན་ཞིག་མ་རེད་དམ། ལུག་དང་མེ་ཏོག་བར་གྱི་གཡུལ་
འགྱེད་དེ་གལ་ཆེན་ཞིག་མ་རེད་དམ། དེ་སྐུ་ཞབས་གདོང་དམར་
རྒྱགས་པ་དེས་སྣོན་རྩིས་རྒྱག་པའི་གྲངས་ཀ་དག་ལས་ཀྱང་དེ་བས་དོན་ཆེན་དང་
དེ་བས་གལ་ཆེན་ཞིག་མ་རེད་དམ། གལ་སྲིད་མེ་ཏོག་སྲིད་ན་དཀོན་པ་ཞིག་གོ་
ལ་གཞན་གང་ནའང་མེད་པར། ངའི་སྐར་མའི་གོ་ལའི་སྟེང་དུ་ལྷུག་པོར་བཞད་
ཡོད་པ། ལུ་གུ་ཞིག་གིས་ཞོགས་པ་ཞིག་ལ་ཅི་ཡིན་འདི་ཡིན་ཀྱང་མ་ཤེས་པར།
ཁམ་གང་གིས་ཤུལ་མེད་དུ་བཟས་ཚར་བ་ཡིན་ན། དེ་ཡང་གལ་ཆེན་ཞིག་མ་
རེད་དམ།” ད་ལྟ་ཁོང་གི་ངོ་མདངས་སྐྱ་བོ་ནས་དམར་པོར་གྱུར་འདུག་ཅིང༌།
ཁོས་མུ་མཐུད་དུ་སྨྲས་པ་ན་རེ། “གལ་ཏེ་སྐྱེ་བོ་ཆེ་གེ་མོ་ཞིག་ཡིད་འཆོར་སའི་མེ་
ཏོག་གང་དེ། རྒྱུ་སྐར་ས་ཡ་དང་ས་ཡ་མང་པོའི་ཁྲོད་ཀྱི་གཅིག་ཁོ་ནའི་སྟེང་དུ་
བཞད་པ་ཡིན་ཚེ། ཁོས་རྒྱུ་སྐར་ས་ཡ་མང་པོའི་ཚོགས་ཞིང་ལ་བལྟས་པ་ཙམ་
གྱིས་རང་ཡིད་མགུ་བས་ཁེངས་ངེས་ཤིང༌། ཁོས་རང་ཉིད་ལ‘ང་ཡི་མེ་ཏོག་དེ་
ནམ་མཁའི་རྒྱུ་སྐར་ཞིག་གི་སྟེང་དུ་བཞད་ཡོད ’ཅེས་ཆིག་ལབ་བརྒྱབ་ཆོག་གི་
ཡོད། ཡིན་ནའང་གལ་སྲིད་མེ་ཏོག་དེ་ལུག་གི་ཁ་ཟས་སུ་གྱུར་པ་ཡིན་ཚེ། ཁོ་
ལ་མཚོན་ན་ནི་རྒྱུ་སྐར་ས་ཡའི་ཚོགས་ཞིང་གི་འོད་སྣང་མཐའ་ཡས་དེ་མ་ཐག་ཏུ་
གཟིམ་པར་གྱུར་པ་དང་གཉིས་སུ་མེད་པས། དེ་ཡང་གལ་ཆེན་ཞིག་མ་རེད་
དམ།”
དེ་ནས་ཁོ་རང་ངག་ཀྱང་མི་འཁྲོལ་བ་ཆགས་ཤིང༌། གློ་བུར་ཉིད་དུ་མིག་
ལས་མཆི་མ་ཉིལ་ནས་ངུད་མོ་བྱས་པར་གྱུར། མུན་ཡོངས་སུ་རུབ་སོང་།
བདག་གིས་ལག་ཆ་དག་ཐང་ལ་འཕངས། ཐོ་བ་དང་གཅུས་ཕུར། སྐོམ་པ་
དང་འཆི་བ་མཐའ་དག་གུད་དུ་བོར། རྒྱུ་སྐར་ཞིག་གི་སྟེང་དུ། ང་རང་གནས་
འཆའ་སའི་སྐར་མའི་གོ་ལའི་སྟེང་དུ། ས་ཡི་གོ་ལ་འདིའི་སྟེང་དུ། རྒྱལ་སྲས་
ཆུང་ཆུང་ཞིག་ལ་བརྩེ་བའི་སེམས་གསོ་མཁོ། བདག་གིས་ཁོ་རང་དྲོན་མོའི་པང་
དུ་བླངས། འཇམ་པོའི་ཨོ་ལོ་སྒུལ་བཞིན་འདི་སྐད་སྨྲས། “ཁྱེད་དགའ་སའི་མེ་
ཏོག་དེ་ལ་ཉེན་ཁ་ཅི་ཡང་མེད། ངས་ཁྱེད་ཀྱི་ལུག་ལ་མཆུ་ཁེབས་ཤིག་འབྲི་
ཆོག ངས་ཁྱེད་ཀྱི་མེ་ཏོག་ལ་རིབ་མ་ཞིག་འབྲི་ཆོག ངས་ བདག་
གིས་ད་ནི་ཅི་ཞིག་འཆད་དགོས་པའང་ཤེས་མ་སོང་། རང་ཉིད་ནི་ཇི་འདྲའི་མི་
འཁོབ་ཤ་ཚ་པོ་ཞིག་རེད་ཨང་སྙམ། བདག་གིས་ཁོ་རང་སེམས་ལ་ཇི་ལྟར་བསྙབ་
ནས་སྙིང་ལ་ག་འདྲ་གླན་དགོས་པའང་ཤེས་པར་མ་གྱུར་ཏོ། མིག་ཆུ་ཉིལ་ལེ་
བའི་འཇིག་རྟེན་ནི་ཀྱེ་མ་ཤིན་ཏུ་ཁྱད་མཚར་བ་ལའོ། །

ལེའུ་བརྒྱད་པ།

དེ་ནས་རིང་པོ་མ་འགོར་བར་བདག་གིས་མེ་ཏོག་དེ་ལ་རྒྱུས་མང་ཙམ་ལོན་
བྱུང་། རྒྱལ་སྲས་ཆུང་ཆུང་གི་སྐར་མའི་གོ་ལའི་སྟེང་དུ། སྔ་མོ་ནས་བཟུང་མེ་
ཏོག་ཤིན་ཏུ་ཕལ་པ། འདབ་མ་ཕྲ་མོ་གཅིག་ཙམ་ལས་མེད་པ། ས་རྒྱ་མི་
གཅོད་ཅིང་མི་རྣམས་ལ་སུན་པོའང་བཟོ་བར་མི་བྱེད་པ་ཁ་ཤས་བཞད་ཡོད་ཅིང༌།
མེ་ཏོག་དེ་དག་ཞོགས་ཀར་སྤང་རྩྭའི་ཁྲོད་དུ་ཁ་འབྱེད་པ་དང༌། སྲོད་ལ་མུན་
པའི་ནང་ནས་དལ་ཅག་གེར་ཟུམ་འགྲོ་ཡི་ཡོད། ཡིན་ནའང་ཉིན་ཞིག གར་
ཡོང་མི་ཤེས་པའི་ས་བོན་ཞིག་གོ་ལ་དེར་རྩ་བ་ཚུགས་ནས་མྱུ་གུ་འབུས་པར་
བརྩམས་པས། རྒྱལ་སྲས་ཆུང་ཆུང་གིས་མྱུག་གསར་གཞན་
དག་དང་མི་འདྲ་བ་དེ་ལ་ཞིབ་ཏུ་བརྟགས་ཤིང་། དེ་ནི་ལྗོན་
པ་ཆེན་པོ་བྷ་ཨོ་བྷབ་ཀྱི་རིགས་གསར་པ་ཞིག་ཡིན་ཀྱང་སྲིད་
སྙམ་དུ་བསམས། འོན་ཀྱང་ཡུད་ཙམ་མ་ལོན་པར་མྱུ་གུ་དེ་
རྒྱས་མཚམས་བཞག་པ་དང་མེ་ཏོག་གི་ཁ་འབུས་པའི་སྟ་གོན་
མཛད་པ་ན། རྒྱལ་སྲས་ཆུང་ཆུང་གིས་མེ་ཏོག་གི་གང་བུ་ཆེན་
པོ་དེ་མཐོང་བའི་མོད་ལ། ད་ནི་དེ་ལས་
སྒྱུ་མ་ལྟ་བུའི་འཇིག་རྟེན་ངོ་མཚར་བ་ཞིག་
མངོན་པར་སྲིད་དོ་སྙམ། ཡིན་ནའང་མེ་
ཏོག་དེ་ནི་ཡུན་རིང་པོར་ལྗང་མདོག་གི་གང་བུ་རུ་སྦས་ནས་རང་ལུས་ལ་བྱི་དོར་
གྲབས་གཤོམ་མཛད་པ་ལས་ཁ་གད་པར་མ་བྱས། ནན་ནན་ཏིག་ཏིག་ངང་རང་
གི་ཁ་དོག་བདམས། དལ་དལ་ལྷོད་ལྷོད་ངང་ལུས་ལ་གོས་རྒྱན་སྤྲས། རེ་རེ་རེ་
རེ་བཞིན་འདབ་མ་ལེགས་པར་བསྒྲིགས། མོ་ནི་རང་གི་བཀྲག་པའི་གཟི་མདངས་
དངོམ་བཞིན་བཞད་ན་བསམ་པ་ལས། མེ་ཏོག་ཉལ་ཐ་ནང་བཞིན་གཉེར་མའི་
བརྩེགས་མ་ཁུར་ནས་འཇིག་རྟེན་ལ་ཡོང་འདོད་མ་མཆིས་སོ། །འོ། བདེན་ཏེ།
མོ་ནི་ཤིན་ཏུ་མཆོར་འདོད་ཅན་ཞིག་གོ། །དེ་ལྟར་མེ་ཏོག་དེས་གསང་བའི་མཛེས་
རྒྱན་ཉིན་ནས་ཉིན་ལ་སྤྲས་པའི་མཐའ་མར། ཉིན་ཞིག་གི་ཞོགས་པར་ཉིན་བྱེད་
ཤར་རིའི་རྩེ་ནས་ཡར་འཕགས་པ་དང་དུས་གཅིག་ཏུ་རྣམ་པར་བཞད་དོ། །
ཉིན་མཚན་གང་མང་རིང་བཞད་གྲབས་གཤོམ་པ་ལ་དཀའ་དུབ་ཀྱིས་ངལ་
བའི་མེ་ཏོག་དེས་གཡལ་བ་དང་བཅས་ན་རེ།
“ཀྱེ་ཧུ། ང་རང་ད་ལྟ་གཉིད་ལས་སད་པ་ཙམ་ཡིན། དགོངས་ཡངས་
གནང་བར་ཞུ། ངའི་མགོ་སྐྲའང་ད་དུང་ཛར་ཛོར་དུ་ལུས་འདུག”
ཡིན་ནའང་རྒྱལ་སྲས་ཆུང་ཆུང་ལ་ཡི་རངས་ཀྱི་དགའ་བ་མི་ནོན་པ་ཞིག་
ངང་གིས་སྐྱེས་པར་གྱུར།
“མེ་ཏོག་ཁྱེད་རང་ཡིད་འོང་ལྟ་ན་སྡུག་པ་ལ།”
“ཡིན་དང་ཡིན།” མེ་ཏོག་དེས་ངག་འཇེབས་པོས་སྨྲས་པ། “ང་ནི་ཉི་མ་
དང་དུས་གཅིག་ཏུ་སྐྱེས་པ་ཡིན་པས,,
རྒྱལ་སྲས་ཆུང་ཆུང་གིས་མེ་ཏོག་འདི་ཉིད་ང་རྒྱལ་གྱི་རྡུལ་དང་བྲལ་བ་ཞིག་
ཀུན་ནས་མིན་ནའང༌། མི་སེམས་འཕྲོག་པའི་བཀྲག་མདངས་དང་འཇོ་སྒེག་
ལྡན་པ་རང་བཞིན་གྱིས་ཚོར་བར་གྱུར།
“ངས་བསམས་ན། ད་ནི་ཞོགས་ཀའི་ཞལ་ལག་མཆོད་པའི་དུས་ལ་སླེབས་
ཡོད།” མོས་དེ་མ་ཐག་ཡང་སྨྲས་པ། “ཁྱོད་
ཀྱིས་ང་ཡང་དྲིན་གྱིས་མ་བརྗེད་པར”
རྒྱལ་སྲས་ཆུང་ཆུང་དཔེ་མེད་ངོ་གནོངས་
ནས། ཅི་མགྱོགས་ངང་ཆུ་བུམ་པ་གང་་་་་
བསྣམས་ཡོང་ནས་མེ་ཏོག་དེ་ལ་སྦྲེངས་པར་
གྱུར་ཏོ། །
དེ་ལྟར་མི་རིང་བར། མེ་ཏོག་དེའི་
ཐེ་ཚོམ་དང་གཏམ་འདོད་ཚ་པོའི་རང་བཞིན་དེས་ཁོ་རང་སྡུག་ལ་སྦྱར་བར་བྱས།
དཔེར་ན། ཉིན་ཞིག་དེས་ལུས་སྟེང་གི་ཚེར་མ་བཞི་པོ་ངོམ་བཞིན་དུ་རྒྱལ་སྲས་
ཆུང་ཆུང་ལ་སྨྲས་པ་ན་རེ། “སྟག་ངར་མ་དེ་ཚོར་སྡེར་མོ་བགྲད་བཞིན་ཡོང་དུ་
ཆུགས།”
“ངའི་སྐར་མའི་གོ་ལ་རུ་སྟག་གཅིག་ཀྱང་མེད།” རྒྱལ་སྲས་ཆུང་ཆུང་གིས་
མ་འཐད་པར་སྨྲས་པ། “ཡོད་པར་བྱས་ནའང་སྟག་ཅིག་གིས་རྩྭ་ལྡུམ་བཟའ་ག་
ལ་སྲིད།”
“ང་རྩྭ་ལྡུམ་ཞིག་མིན།” མེ་ཏོག་དེས་ངག་
འཇེབས་པོས་ལན་དུ་སྨྲས།
“དགོངས་པ་མ་ཚོམ”
“ང་རང་སྟག་ལ་ཅུང་ཟད་ཙམ་ཡང་མི་སྐྲག
ཡིན་ནའང་རླུང་ལྡང་བ་ལ་ཞེད་ཀྱི་ཡོད་པས། ཁྱེད་ལ་
རླུང་འགོག་བྱེད་ཀྱི་ཡོལ་བ་ཞིག་ཡོད་དམ།”
“རླུང་ལྡང་བ་ལ་ཞེད། ལྗོན་པ་ཞིག་མཚོན་ན།
དེ་ནི་བསོད་ནམས་དམན་པ་ཤ་སྟག་རང་རེད།” རྒྱལ་
སྲས་ཆུང་ཆུང་གིས་འདི་ལྟར་
སྙམ། “མེ་ཏོག་འདི་ནི་ལས་སླ་
པོ་ཞིག་ཁྱོན་ནས་མ་རེད།”
“མུན་རུབ་རྗེས་ངའི་ལུས་
ལ་ཤེལ་ཕོར་དགབ་པར་ཞུ།
ཁྱོད་རང་གནས་ས་འདིར་ནམ་
ཟླ་ཤིན་ཏུ་འཁྱག ལུས་སེམས་
རབ་ཏུ་མི་བདེ་བར་འདུག ང་
རང་ཡོང་ས་དེར”
འོན་ཀྱང་མོས་གློ་བུར་དུ་སྐད་ཆ་བཤད་མཚམས་བཞག་སོང༌། མོ་རང་
འདི་ལ་ཡོང་དུས་ནི་ས་བོན་ཞིག་ཙམ་ལས་མིན་པས། འཇིག་རྟེན་ཁམས་གཞན་
གྱི་གནས་ཚུལ་ཅི་གང་ཡང་རྟོགས་མི་སྲིད། རྫུན་ཆོ་མེད་བདེན་མདོག་མེད་པ་
ཞིག་བཤད་ནས་རྫུན་རྐུབ་བརྟོལ་སོང་བར་ཁ་སྐྱེངས་པོ་བྱུང་བ་དང་། རྒྱལ་སྲས་
ཆུང་ཆུང་ཁོང་ལ་བདེན་པ་མེད་པར་བྱ་སྙམ་པའི་སླད་དུ། མོས་གློ་ལུ་ལན་
གཉིས་གསུམ་ཞིག་བྱས་པ་དང་། “རླུང་འགོག་གང་དུ་ཡོད”ཅེས་སྨྲས།
“ང་རང་ལེན་དུ་འགྲོ་གྲབས་ཡོད་ཀྱང་། ཁྱོད་ཀྱི་གཏམ་ཐོས་པས་དེར་རྣ་
བ་གཏད་པ་ཡིན།”
ཅི་ནས་ཀྱང་ཁོའི་སེམས་ལ་གནོང་འགྱོད་ཀྱི་དོ་ཕོག་ནས་མནར་དུ་འཇུག་
པའི་སླད་དུ། མེ་ཏོག་དེས་སླར་ཡང་གློ་ལུ་ལན་
གཅིག་བྱས་སོ། །
དེ་ལྟ་དེ་ལྟར། སྤྱིར་ན་རྒྱལ་སྲས་ཆུང་
ཆུང་ཁོང་མེ་ཏོག་དེ་ལ་ཁ་ཞེ་གཉིས་མེད་ཀྱིས་
དགའ་པོ་ཡོད་ནའང་། མི་རིང་བར་དེ་ལ་བློ་འགེལ་མི་བཏུབ་པར་གྱུར། ཁོས་
མེ་ཏོག་དེའི་ཀྱལ་ཀའི་ཚིག་དོན་མེད་དག་ཀྱང་བདེན་པ་རུ་ཡིད་ཆེས་ནས་མཐར་
རང་ཡང་ཤིན་ཏུ་མི་སྐྱིད་པར་བྱས་སོང་།
“ངས་མོའི་ཁ་ལ་ཉན་མེད་ན་འགྲིག” ཉིན་ཞིག་ཁོས་ང་ལ་སེམས་གཏམ་
སྨྲས་པ་ན་རེ། “མེ་ཏོག་དག་གི་སྐད་ཆ་ལ་ནམ་ཡང་ཉན་པར་མི་བྱ། མེ་ཏོག་
དག་ནི་སྣ་ཡི་སྣོམ་ཡུལ་དང་མིག་གི་ལྟ་ས་རེད། མེ་ཏོག་དེའི་དྲི་བསུང་གིས་
བདག་གི་གོ་ལ་རིལ་པོར་ཁྱབ་ནའང་ངས་དེ་ཇི་ལྟར་ལོངས་སུ་སྤྱོད་དགོས་པ་མ་
ཤེས། དེ་ལས་ལྡོག་སྟེ་སྟག་གི་སྡེར་མོའི་སྐོར་གྱི་གཏམ་ཕྲན་བུ་དེའང་བློ་ལ་མ་
ཆུད་པར་ཡིད་སྲུབ་པར་བྱས་སོང༌། ཡིན་པ་ནི་མོ་ལ་སྙིང་རྗེ་སྐྱེས་ན་འགྲིག…”
ཁོས་ད་དུང་ཡང་སྨྲས་པ་ན་རེ། “སྐབས་དེ་དུས་ངས་ཅི་ཡང་ཧ་གོ་ཡི་མེད།
ངས་མོ་ལ་ལྟ་དུས་ཀྱང་མོའི་བྱ་སྤྱོད་ལ་ལྟ་བ་ལས་སྐད་ཆ་ལ་ཉན་མེད་ན་འགྲིག
མོས་ང་ལ་དྲི་ཞིམ་བསྩལ་ཞིང་ང་རང་འོད་སྣང་དང་ལྡན་པར་བྱས། ང་རང་
གཏན་ནས་ཡུལ་བྱོལ་བྱས་མེད་ན་ཡིན། ངས་མོའི་གཡོ་ཐབས་བྱབ་ཆུང་དེའི་
རྒྱབ་ཀྱི་བརྩེ་བ་ཞི་ཞིང་འཇམ་པ་དེ་ཧ་གོ་ཡོད་ན་འོས། མེ་ཏོག་དག་ནི་འདི་འདྲ་
ཁ་ཞེ་མི་མཐུན་པར་གདའོ། །ཡིན་ནའང་སྐབས་དེར་ང་རང་ལོ་ན་ཕྲ་ཞིང་བླང་
དོར་ལ་རྨོངས་པས། །མོ་ལ་ཇི་ལྟར་ཤ་ཚ་དགོས་པའང་ཤེས་པར་མ་གྱུར་ཏོ། །”

ལེའུ་དགུ་པ།

བདག་གིས་བསམས་ན་ཁོ་ནི་རི་བྱ་ཁྱུ་ཞིག་གིས་གནས་སྤོ་བར་སྟབས་ཀ་
འགྲིག་ནས་ཐོན་ཡོང་བ་རེད་འདུག དེ་ཡང་འབྲལ་ཁའི་ཞོགས་པ་དེར་ཁོས་རང་
གི་སྐར་མའི་གོ་ལར་ཉ་ར་ཚགས་སུ་ཆུད་པ་ཞིག་བྱས། ཁོས་ནན་ནན་བཅག་
བཅག་གིས་མེ་རི་གསོན་པོ་དེ་དྲུས་ནས་གཙང་མར་བསངས། རྒྱལ་སྲས་ཆུང་
ཆུང་གི་གོ་ལ་རུ་མེ་རི་གསོན་པོ་གཉིས་མཆིས་ཤིང་། དེ་གཉིས་ཁོའི་ཞོགས་ཀའི་
ཞལ་ལག་བསྲོ་བྱེད་ལ་ཧ་ཅང་སྟབས་བདེ་པོ་ཡོད། ཁོ་ལ་ད་དུང་མེ་རི་ཤི་བོ་
ཞིག་ཀྱང་ཡོད། ཡིན་ནའང་ཁོས་ལབ་པ་ནང་བཞིན“མི་སུས་ཀྱང་ཅི་འབྱུང་ཚོད་
ཀྱིས་མི་ཐིག”པས་ན། དེའང་དྲུས་ནས་གཙང་མར་བསངས། མེ་རི་དེ་དག་
གཙང་མར་བསངས་པ་ཡིན་ན། ཐོལ་གྱིས་འཕྱུར་བ་མི་བྱེད་པར་འཇམ་ཞུམ་
ཞུམ་དང་སྙོམས་ལྷོད་ལྷོད་མེ་རུ་འབར་ངེས། མེ་རི་འཕྱུར་བ་ནི་དུ་ཁང་ནང་ནས་
དུད་མེ་འཕྱུར་བ་དང་འདྲ། འོན་ཀྱང་སྨྲ་མ་དགོས་པ་ཞིག་ལ། སའི་གོ་ལའི་
སྟེང་དུ་མི་རྣམས་ཆེས་ཆེར་ཆུང་དྲགས་ནས་མེ་རི་འདྲུ་བསང་ཐུབ་ཀྱི་མེད་སྟབས།
རྒྱུ་མཚན་འདིའི་དབང་གིས་ཡུལ་འདི་ལ་མེ་རི་འཕྱུར་བའི་འཚེ་བ་མང་དུ་བྱུང་
མྱོང་ངོ་། །
རྒྱལ་སྲས་ཆུང་ཆུང་གིས་སྐྱོ་སྣང་ཏོག་ཙམ་དང་བཅས། ལྗོན་པ་ཆེན་པོ་བྷ་
ཨོ་བྷབ་ཀྱི་མྱུ་གུ་ཁ་ཤས་རྩད་པ་ནས་བཏོན། ཁོའི་ཞེ་ལ་དེ་རིང་འདི་ལས་ཐོན་
རྗེས་ཞར་ཡང་ཕྱིར་ལོག་རྒྱུ་ཞིག་ཏན་ཏན་ཡོད་མ་རེད་བསམས། ཞོགས་པ་འདི་
ལ་ནར་མའི་ལས་ཀ་གོམས་གཤིས་སུ་ཆགས་པ་འདི་དག་ཀྱང་རྒྱུན་གཏན་ལས་
ཤིན་ཏུ་སྙིང་ཉེ་བ་འདྲར་མཐོང་། དེ་ནས་མེ་ཏོག་ལ་ཆུ་མཐའ་མ་དེ་བྲན་ནས་
ཤེལ་ཕོར་སླར་དགབ་གྲབས་ཀྱི་ཚེ་ན། ཁོ་རང་ཞེ་ནས་ངུ་སྙིང་འདོད་པ་ཞིག་
བྱུང་།
“ག་ལེར་བཞུགས།” ཁོས་མེ་ཏོག་ལ་དེ་སྐད་སྨྲས།
ཡིན་ནའང་མོས་ལན་ཅི་ཡང་ལྡོན་མ་བྱུང་།
“ག་ལེར་བཞུགས།” ཁོས་སླར་ཡང་དེ་ལྟར་ལབ།
མེ་ཏོག་དེས་གློ་ལུ་ལན་ཅིག་བྱས་སོང་། ཡིན་ནའང་དེ་ནི་ཆམ་པ་ན་བའི་
ཕྱིར་མ་ཡིན་ནོ། །
“ང་རང་སྔོན་ཆད་ཀླད་མེད་བྱབ་ཆུང་ཞིག་ཡིན།” མོས་གཞི་ནས་ཁ་གྲག་
བྱུང་། “ང་ལ་དགོངས་ཡངས་གནང་བར་ཞུ། ཁྱེད་རང་གར་འགྲོ་ཅི་བགྱི་སྐྱིད་
པོ་ཡོང་བ་ཤོག”
རྒྱལ་སྲས་ཆུང་ཆུང་གིས་ཁག་དཀྲི་ཅི་ཡང་མེད་པའི་གཏམ་དེ་ཐོས་པ་དང་
ཡ་མཚན་པར་གྱུར། ཕྱག་ཏུ་ཤེལ་གྱི་ཕོར་བ་འཆང་། སེམས་ནི་ཟིང་ངེ་བ་
ཆགས། ཅི་བྱ་གཏོལ་མེད་ལ་ཁ་མལ་དུ་འགྲེང་། བརྩེ་བ་ཉེ་བར་ཞི་བ་དེའང་
ཧ་མ་གོ་བའི་ངང་དུ་ལུས་སོ།
“ཡིན་པ་ནི་ང་རང་ཁྱེད་ལ་ཤ་ཚ། སྙིང་ཉེ།” མོས་ཁོ་ལ་སྨྲས་པ་ན་རེ།
“ཁྱེད་ཀྱིས་ད་ལྟ་བར་དུ་མ་མཁྱེན་པའང་ངའི་སྐྱོན་རེད། ད་དེ་ལ་སྣང་དག་མ་
མཛད། ཡིན་ནའང་དོན་དུ་ཁྱེད་རང་ཡང་ང་ལྟ་བུའི་ཀླད་མེད་བྱབ་ཆུང་ཞིག་
རེད། ཁྱེད་རང་སྐྱིད་པོ་ཡོང་བ་ཤོག……ཤེལ་ཕོར་དེ་ཕར་ལ་ཞོག་ཅིག ང་ལ་
ད་ནས་བཟུང་དེ་དགོས་ཀྱི་མེད།”
“འོན་ཀྱང་རླུང་ལྡང་ན”
“ང་ལ་ཆམ་པ་དེ་འདྲ་ན་སླ་བ་ཞིག་མིན………མཚན་མོའི་བསིལ་རླུང་ནི་
ལུས་ཁམས་གསོ་བར་ཕན་ངེས། ང་རང་མེ་ཏོག་ཅིག་མ་ཡིན་ནམ།”
“འོན་ཀྱང་འབུ་སྲིན་དང་གཅན་གཟན་སླེབ་ན”
“ངས་སྔོ་འབུ་གཉིས་གསུམ་ཞིག་ཀྱང་བཟོད་མ་ཐུབ་ཚེ་ཕྱེ་མ་ལེབ་དག་
གྲོགས་སུ་ཇི་ལྟར་འགུགས། དེ་དག་ནི་དངོས་གནས་ལྟ་ན་སྡུག་པར་འདུག །ང་
ལ་ལྟ་རུ་ཡོང་མཁན་ཡང་དེ་དག་ལས་གཞན་སུ་ཞིག་གདའ། དེ་དུས་ཁྱོད་ཀྱང་
ཐག་རིང་ཐག་རིང་ཞིག་ལ་སླེབས་ཚར་ཡོད། གཅན་གཟན་དག་ལ་ང་རང་ཁྱོན་
ནས་ཞེད་ཀྱི་མེད། ང་ལ་རང་གི་སྡེར་མོ་ཡོད།” སྨྲས་པ་དང་མ་བཅོས་ལྷད་
མེད་ངང་ནས་ལུས་སྟེང་གི་ཚེར་མ་བཞི་པོ་བསྟན། དེ་ནས་ཚིག་ལ་སྣོན་མ་
བརྒྱབ་པ་ན་རེ། “ད་དེ་གར་ཀ་རེ་ཀོ་རེ་བྱས་ནས་ངའི་ཞེ་སུན་པར་མ་བྱེད་ཅིག
ཁྱོད་རང་ཁ་འབྲལ་རྒྱུའི་ཞེ་ཐག་སྔོན་ནས་བཅད་ཟིན་ཡོད་པས། ད་ལྟ་ཉིད་དུ་
ལམ་ལ་ཆས་ཤིག”
མོས་དེ་ལྟར་སྨྲ་བ་ནི་རང་གིས་མཆི་མ་འདོན་པ་ཁོ་ལ་མཐོང་དུ་མི་འཇུག་
པའི་ཕྱིར་རོ། །མོ་ནི་འདི་འདྲ་དྲེགས་པ་མཐོ་བའི་མེ་ཏོག་ཅིག་གོ

ལེའུ་བཅུ་པ།

དེ་ཡང་ཁོའི་ཉེ་འཁོར་དུ་སྐར་ཕྲན325དང་། 326། 327། 328། 329།
330བཅས་དེ་དག་ཡོད་པས། ལས་ཀ་ཙག་ཙིག་ཅིག་རག་པ་དང་ཤེས་རྒྱ་བསྐྱེད་
པའི་སླད་དུ། ཐོག་མར་སྐར་མའི་གོ་ལ་དེ་དག་ལ་རེ་རེ་བཞིན་འཚམས་འདྲིར་
ཆས་པར་བརྩམས་སོ། །
སྐར་མའི་གོ་ལ་དང་པོ་དེ་རུ་རྒྱལ་པོ་ཞིག ལུས་ལ་བེར་དམར་སྨུག་ཨོག་
དཀར་གྱི་གྲ་ཁ་རྒྱན་བྱས་པ་ཞིག་གྱོན་པ། བཞུགས་ཁྲི་རང་ག་བ་ལ་གཟི་དཔལ་
ཡང་རྫོགས་པ་ཞིག་ཏུ་མངའ་གསོལ་བ་ཞིག་དང་འཕྲད།
“ཨ་ཧོ་ཧོ། མངའ་འབངས་ཤིག་སླེབས་བྱུང་།” རྒྱལ་པོ་དེས་རྒྱལ་སྲས་
ཆུང་ཆུང་མཐོང་བའི་མོད་ལ་དེ་ལྟར་སྐད་འབོད་བརྒྱབ།
རྒྱལ་སྲས་ཆུང་ཆུང་གི་སེམས་ལ་རེ་དོགས་ཀྱིས་ཁེངས་ནས། ཁོས་ང་སྔར་
ཡང་མཐོང་མྱོང་མེད་པས་ང་རང་སུ་ཡིན་པ་ཇི་ལྟར་མཁྱེན་ནམ་སྙམ། ཡིན་
ནའང་ཁོས་ཧ་གོ་མེད་པ་ཞིག་ལ། རྒྱལ་པོ་དག་ལ་མཚོན་ན་ས་སྟེང་གི་སྐྱེ་བོ་
ཐམས་ཅད་ཁོའི་མངའ་འབངས་སུ་མ་གྱུར་པ་གཅིག་ཀྱང་མེད་པར། འཇིག་རྟེན་
ནི་ཤིན་ཏུ་ནས་སྟབས་བདེ་བ་ཞིག་ཏུ་སྣང་ངོ༌། །
“བདག་གིས་ཁྱོད་ལ་ལྟ་ཡག་ཅིག་བྱ་དགོས་པས། ཁྲིའི་དྲུང་དུ་ཉེ་བར་
གཅོར་ཅིག” རྒྱལ་པོ་དེས་མཐར་རང་ཉིད་མི་ཞིག་གི་རྒྱལ་པོར་གྱུར་ཏོ་སྙམ་ནས་
ཡིད་ཤིན་ཏུ་དྲེགས་པའི་ངང་ནས་དེ་སྐད་སྨྲས།
རྒྱལ་པོ་དེས་ཁོ་ལ་སྨྲས་པ། “བདག་གིས་ཁྱོད་གཡལ་མི་ཆོག་པར་བྱས་པ་ཡིན།”
“ང་ལའང་ཐབས་ཤེས་མི་འདུག” རྒྱལ་སྲས་ཆུང་ཆུང་གིས་ཁ་སྐྱེངས་པའི་
ངང་ན་རེ། “ང་རང་ཡོང་བ་ལམ་ཐག་རིང་བའི་ཁར། གཉིད་ཀྱང་ཆག་ཡོད་
པས”
“དེས་ན། བདག་གིས་ཁྱོད་རང་གཡལ་བའི་བཀའ་ཕབ་པ་ཡིན།” རྒྱལ་
པོ་དེ་ན་རེ། “བདག་གིས་ལོ་མང་པོའི་རིང་མི་སུ་གང་གཡལ་བའང་མ་
མཐོང་། ང་ལ་མཚོན་ན་གཡལ་བ་འདི་ཡང་ཁྱད་མཚར་པོ་ཞིག་རེད། ཤོག
ཡང་ལན་གཅིག་གཡལ་བར་གྱིས། འདི་ནི་བཀའ་ཡིན།”
“ང་རང་ཞེད་དུ་བཅུག་སོང ད་གཡལ་ཐུབ་ཀྱི་མི་འདུག” རྒྱལ་སྲས་
ཆུང་ཆུང་གིས་དེ་སྐད་སྨྲས་ཤིང་གདོང་ཡོངས་དམར་པོར་ཆགས།
“ཨུམ། ཨུམ།” རྒྱལ་པོས་ལན་དུ་སྨྲས་པ། “དེས་ན་བདག བདག་
གིས་ཁྱོད་ལ་བཀའ་ཕབ་ནས་ལན་རེར་གཡལ་བ་དང་ལན་རེར”
ཁོས་ཤུབ་བཤད་མི་གོ་བ་ཞིག་བྱས་ཤིང༌། ཕར་བལྟས་ན་དགའ་པོ་ཆེར་
མེད་པ་འདྲ།
རྒྱལ་པོ་དེ་ནི་རང་གི་དབང་ཆ་ལ་ཕ་རོལ་པོ་མ་ལུས་པས་རྩི་མཐོང་བྱ་
དགོས་པར་འདོད་པ་ལས། ཁོང་གི་བཀའ་ལ་རྩིས་མེད་རྡོག་རོལ་གཏོང་བར་
བཟོད་པ་མི་སྒོམ་མཁན་གྱི་སྲིད་དབང་སྒེར་གཅོད་པ་ལྷད་མེད་ཅིག་ཡིན། ཡིན་
ནའང་རྒྱལ་པོ་ཐུགས་རྗེ་ཅན་ཞིག་ཀྱང་ཡིན་པས། བཀའ་ཐམས་ཅད་ཀྱང་རྒྱུ་
མཚན་དང་ལྡན་པ་ཤ་སྟག་ཡིན། “གལ་སྲིད་བདག་གི་བཀའ་ལ།” རྒྱལ་པོ་དེ་
རྟག་པར་ན་རེ། “གལ་སྲིད་བདག་གི་བཀའ་ལ་སྤྱི་དཔོན་ཞིག་མཚོ་སྐྱར་ཞིག་ཏུ་
སྤྲུལ་དགོས་ཞེས་ཕབ་ནས། སྤྱི་དཔོན་དེས་མ་བརྩིས་པ་ཡིན་ནའང༌། དེ་སྤྱི་
དཔོན་གྱི་ཉེས་པ་མ་ཡིན་པར་བདག་གི་སྐྱོན་ཡིན་ནོ། །”
“ང་རང་མར་བསྡད་ཆོག་གམ།” རྒྱལ་སྲས་ཆུང་ཆུང་གིས་སྙེམ་ཆུང་ངང་
དེ་སྐད་དྲིས།
“བདག་གིས་འདུག་པར་བཀའ་བསྩལ་བ་ཡིན།” རྒྱལ་པོས་བརྗིད་ཉམས་
ཆེན་པོས་བེར་གྱི་ཐུ་བའི་ལྟེབ་མ་ཞིག་ཡར་སྒྲིལ་བཞིན་དུ་འདི་སྐད་ལན་བཏབ།
འོན་ཀྱང་རྒྱལ་སྲས་ཆུང་ཆུང་གི་སེམས་ལ། སྐར་མའི་གོ་ལ་འདི་ནི་ཤིན་
ཏུ་ཆུང་བས་རྒྱལ་པོ་འདི་ལ་དབང་དུ་བསྒྱུར་བར་བྱ་བ་ག་རེ་ཡོད་དམ་སྙམ་ནས་
ཐེ་ཚོམ་གྱིས་ཁེངས། “རྒྱལ་པོ་རིན་པོ་ཆེ” ཁོས་ཡ་ཡུད་ཀྱི་གཏམ་སྨྲས་པ་
ན་རེ། “བདག་ལ་བཀའ་འདྲི་ཞུ་བྱ་ཞིག་འདུག་པས་བཟོད་པར་གསོལ”
“བདག་གིས་དྲི་བར་བཀའ་བསྩལ་བ་ཡིན།” རྒྱལ་པོས་བྲེལ་བྲེལ་ངང་དེ་
སྐད་སྨྲས།
“རྒྱལ་པོ་རིན་པོ་ཆེ། ཁྱོད་ཀྱིས་ག་རེ་དབང་དུ་བསྒྱུར་གྱིན་ཡོད།”
‘“ཡོད་དོ་ཅོག” རྒྱལ་པོས་ཤིན་ཏུ་སླ་བའི་ཉམས་ཀྱིས་དེ་ལྟར་ལན་བཏབ།
“ཡོད་དོ་ཅོག་ཟེར་རམ།”
རྒྱལ་པོས་གཟབ་གཟབ་ནན་ནན་གྱི་ཕྱག་རྒྱས་རང་གི་སྐར་མའི་གོ་ལ་དང་།
དེ་ནས་གོ་ལ་གཞན་དག་དང་རིམ་གྱིས་རྒྱུ་སྐར་གྲངས་མེད་ཀྱི་ཚོགས་ཞིང་གི་
ཕྱོགས་བསྟན་པར་གྱུར།
“འདི་ཡོད་དོ་ཅོག་ཟེར་རམ།” རྒྱལ་སྲས་ཆུང་ཆུང་གིས་དེ་ལྟར་དྲིས།
“འདི་ཡོད་དོ་ཅོག”
དེ་ཡང་རྒྱལ་པོ་དེ་ནི་སྐར་མའི་གོ་ལ་གཅིག་གི་རྒྱལ་པོ་ཙམ་མ་ཡིན་པར།
འཇིག་རྟེན་ཁམས་ཡོངས་ཀྱི་རྒྱལ་པོའང་ཡིན་པར་གདའ།
“དེས་ན་རྒྱུ་སྐར་དེ་དག་གིས་ཁྱེད་ཀྱི་བཀའ་རྩི་ཡི་རེད་དམ།”
“རྩི་བ་ཨ་ཅང་ཅང་།” རྒྱལ་པོས་ལན་དུ་སྨྲས་པ། “བདག་གིས་བཀའ་
ཅི་གནང་དེ་དག་གིས་དེ་མ་ཉིད་དུ་སྒྲུབ་ཀྱི་ཡོད་པ་ལས། བཀའ་མི་རྩི་བ་ནི་
བཟོད་པར་བྱ་བའི་གནས་མ་ཡིན་ནོ། །”
དབང་ཆ་ཆེན་པོ་འདི་འདྲ་ཡིས་རྒྱལ་སྲས་ཆུང་ཆུང་ཉིད་ཧ་ལས་པར་བྱས་
སོང་། གལ་སྲིད་རང་ལའང་དབང་ཆ་དེ་འདྲ་ཞིག་ཡོད་གྱུར་ན། ཉིན་གཅིག་
རིང་ཉི་ནུབ་ལ་ཐེངས་ཞེ་བཞིར་ལྟ་བ་མ་ཡིན་པར་བདུན་ཅུ་དོན་གཉིས། ཡང་
ན་བརྒྱ་ཐམ་པ། ཡང་ན་ཉིས་བརྒྱ་ལའང་ལྟ་ཆོག་གི་ཡོད་ཅིང་། ཐ་ན་
ཞབས་སྟེགས་དེ་ཕར་སྣུར་ཚུར་སྣུར་ཙམ་ཡང་བྱ་མི་དགོས་སོ། །དེ་ནས་ཁོས་རྒྱབ་
ཏུ་བསྐྱུར་བའི་རང་གི་གོ་ལ་ཆུང་ཆུང་དེ་ཡིད་ལ་དྲན་པ་དང་། ཞེ་སྐྱོ་བ་ཙམ་
བྱུང་བས་དཔའ་བསྐྱེད་ནས་རྒྱལ་པོ་ལ་འདི་སྐད་རེ་བ་ཞིག་ཞུས།
“ངསཉི་ནུབ་ལ་ལྟ་འདོད་འདུག…………རྒྱལ་པོ་རིན་པོ་ཆེ། མཆོག་གིས་
ཐུགས་རྗེས་གཟིགས་ནས……ཉི་མ་ནུབ་པར་བཀའ་ཕོབས་ཤིག”
“གལ་སྲིད་བདག་གིས་སྤྱི་དཔོན་ཞིག་ཕྱེ་མ་ལེབ་ཅིག་ལྟར་མེ་ཏོག་གཅིག་
ནས་གཅིག་ལ་འཕུར་དུ་འཇུག་པ། ཡང་ན་སྐྱོ་གར་ཞིག་རྩོམ་དུ་འཇུག་པ། ཡང་
ན་མཚོ་སྐྱུར་ཞིག་ཏུ་སྤྲུལ་པའི་བཀའ་ཕབ་པ་རྣམས། སྤྱི་དཔོན་གྱིས་བཀའ་
བཞིན་མ་བསྒྲུབ་པ་ཡིན་ན། དེ་བདག་ནོར་རམ་སྤྱི་དཔོན་ཉེས་སམ་སྨྲས་ཤིག”
“དེ་རྒྱལ་པོ་ཁྱེད་རང་ནོར་བའོ། །” རྒྱལ་སྲས་ཆུང་ཆུང་གིས་བློ་བརྟན་པོས་
སྨྲས།
“ཏག་ཏག་རེད། མི་རྣམས་ཀྱིས་ཅི་འཇོན་པ་དེ་བཞིན་དུ་བཀའ་འཕབ་པ་
ལུགས་དང་མཐུན་ནོ། །” རྒྱལ་པོས་མུ་མཐུད་དུ་སྨྲས་པ། “དབང་ཆ་ནི་ལུགས་
དང་མཐུན་པའི་རྩ་བ་ལས་བྱུང་བ་ཡིན་པས་ན། གལ་སྲིད་ཁྱོད་ཀྱིས་མངའ་
འབངས་རྣམས་མཚོ་ལ་མཆོང་དགོས་པའི་བཀའ་ཕབ་ཚེ། འབངས་མི་གྱེན་
ལངས་འབྱུང་བར་ཐེ་ཚོམ་མེད། ང་ལ་དབང་ཆ་སྤྲད་ནས་ཀུན་གྱིས་བཀའ་ལ་རྩི་
བའང་། ཕབ་པའི་བཀའ་དག་ལུགས་དང་མཐུན་པའི་ཕྱིར་ནའོ། །”
“འོ་ན་ང་ཡིས་ཉི་ནུབ་ལ་ལྟ་ན།” རང་གིས་དྲིས་ཟིན་པའི་དྲི་བ་གཅིག་
ཀྱང་དོགས་པའི་ངང་ལུས་སུ་མི་འཇུག་པས། རྒྱལ་སྲས་ཆུང་ཆུང་གིས་དེ་ལྟར་
ནན་གྱིས་དྲིས།
“ཁྱོད་ཀྱིས་ཉི་ནུབ་ལ་ལྟ་ཐུབ་ཀྱི་ཡོད། ངས་དེ་ལ་བཀའ་འཕབ་ཆོག ཡིན་
ནའང་དབང་བསྒྱུར་གྱི་ཆོས་ཉིད་ལྟར་ཆ་རྐྱེན་འཛོམས་མིན་ལ་ལྟ་དགོས་པས།
ངས་ད་དུང་དུས་ལ་རན་པར་སྒུག་པར་བྱའོ། །”
“འོ་ན་ནམ་ཞིག་དུས་ལ་རན་གྱི་རེད།” རྒྱལ་སྲས་ཆུང་ཆུང་གིས་དེ་སྐད་དྲིས།
“ཨཡམ། ཨུམ།”རྒྱལ་པོ་དེས་ལོ་ཐོ་མཐུག་པོ་ཞིག་ཕར་བསློགས་ཚུར་
བསློགས་གནང་བ་དང་ལན་བཏབ་པ་ན་རེ། “ཨུམ། ཨུམ། དེ་ཧ་ལམ…ཧ་
ལམ་དོ་ནུབ་ཀྱི་ཆུ་ཚོད་བདུན་དང་སྐར་མ་བཞི་བཅུའི་སྟེང་རེད། དེ་དུས་བདག་
གི་བཀའ་ཇི་ལྟར་རྩི་བ་ཁྱོད་ཀྱིས་མཐོང་ངེས་རེད།”
རྒྱལ་སྲས་ཆུང་ཆུང་གིས་གཡལ་བ་ཞིག་བྱས་ཤིང་། ཉི་ནུབ་ལ་ལྟ་མི་ཐུབ་
པར་བློ་ཕམ་བྱུང་བའི་ཁར། སྔ་མོ་ཉིད་ནས་སུན་སྣང་ཕྲན་བུ་ཞིག་ཀྱང་སྐྱེས་
གདའོ།། “འདི་རུ་་ང་ལ་ལལས་ཀ་ལྷག་པ་ཅི་ཡང་མི་འདུག” ཁོས་རྒྱལ་པོ་ལ་
སྨྲས་པ། “ང་རང་གཞན་དུ་འགྲོ་ཡི་ཡིན།”
“མ་འགྲོ།” རྒྱལ་པོ་ནི་མངའ་འབངས་ཤིག་སླེབས་པར་ཤིན་ཏུ་དྲེགས་པའི་
སྒང་ཡིན་པས་ལན་དུ་སྨྲས་པ། “མ་འགྲོ་དང་། ཁྱོད་རང་ང་ཡི་བློན་ཆེན་དུ་
བསྐོ་ཆོག”
“ག་རེའི་བློན་ཆེན་དུ་བསྐོ་ཡི་ཡིན་ནམ།”
“དེ་བདེན་སྐྱོང་ཁྲིམས་ཀྱི་བློན་ཆེན་དུ་བསྐོའོ། །”
“འོན་ཀྱང་། འདི་གར་དཔྱད་ཁྲ་གཏོང་ཡུལ་སུ་གང་ཡང་མ་མཆིས་སོ། །”
“དེ་སུས་ཀྱང་ཚོད་ཀྱིས་མི་ཐིག” རྒྱལ་པོས་ཁོ་ལ་སྨྲས་པ། “ངས་ད་དུང་
རང་གི་རྒྱལ་ཁམས་ཧྲིལ་པོར་མྱུལ་ཞིབ་བྱེད་ཐུབ་མེད། ང་རང་ལོ་ན་ནི་རྒས།
ཤིང་རྟ་འཁོར་ལོ་ཞིག་འཇོག་སའི་གནས་ཀྱང་མེད། ཞབས་ཐང་དུ་ཕྱིན་ནའང་
ཤིན་ཏུ་ངལ་བར་འགྱུར།”
“ཨ་ལེ། ཡིན་ནའང་ངས་སྔ་མོ་ནས་བལྟས་ཚར།” རྒྱལ་སྲས་ཆུང་ཆུང་
གིས་སླར་ཡང་མཇིང་བ་ཡོན་ནས་གོ་ལ་དེའི་རྒྱབ་ཕྱོགས་སུ་མིག་བཤེར་ཞིག་བྱ་
བཞིན་སྨྲས་པ། “དེ་ག་ནའང་མི་གཅིག་ཀྱང་མི་འདུག”
“དེས་ན་ཁྱོད་ཀྱིས་ཁྱོད་རང་ཉིད་ལ་དཔྱད་ཁྲ་གཏོང་བར་གྱིས།” རྒྱལ་
པོས་ལན་དུ་སྨྲས་པ། “དེ་ནི་དོན་ཐམས་ཅད་ལས་ཆེས་དཀའ་ཤོས་རང་རེད།
རང་ཉིད་ལ་དཔྱད་ཁྲ་གཏོང་བ་དེ་གཞན་དག་ལ་གཏོང་བ་ལས་ཀྱང་ཤིན་ཏུ་ཁག་
པོ་ཡོད། གང་རང་ཉིད་ལ་དཔྱད་ཁྲ་ལེགས་པར་གཏོང་ཐུབ་པ་དེ་ནི། སྐྱེ་བོ་
དོན་དམ་གྱི་ཤེས་རབ་དང་ལྡན་པ་ཉིད་དོ། །”
“ཡིན་ནའང་ངས་ཡུལ་གང་དུའང་རང་ལ་དཔྱད་ཁྲ་གཏང་ཆོག་གི་ཡོད།”
རྒྱལ་སྲས་ཆུང་ཆུང་ན་རེ། “ངེས་པར་གནས་འདི་རུ་སྡོད་དགོས་དོན་ཅི་ཡང་
མེད།”
“ཨུམ། ཨུམ།” རྒྱལ་པོས་སྨྲས་པ། “ངའི་གོ་ལ་འདིའི་གནས་སྟེང་དུ་བྱི་
བ་རྒས་འཁོགས་ཤིག་ཡོད། མཚན་མོར་ངས་དེའི་སྐད་སྒྲ་གོ་ཡོང་གི་ཡོད་པས།
ཁྱོད་ཀྱིས་བྱི་བ་རྒས་འཁོགས་དེར་དཔྱད་ཁྲ་ཐོངས། ཁྱོད་ཀྱིས་དུས་དང་དུས་སུ་
དེ་ལ་སྲོག་ཁྲིམས་ཀྱང་བཅད་ཆོག དེ་ལྟར་དེའི་ཚེ་སྲོག་ཕྲ་མོ་ཁྱོད་ཀྱི་དཔྱད་ཁྲ་
ལ་རག་ལས་པ་རེད། ཡིན་ནའང་འདི་རུ་བྱི་བ་དེ་གཅིག་པུ་ལས་མེད་པས།
བསྲི་ཚགས་ཀྱི་སླད་དུ་ཞལ་ལྕེ་བཅད་མཐར་ནམ་ཡང་སྲོག་ཐར་དུ་གཏོང་དགོས།”
“ངས་སུ་ལའང་སྲོག་ཁྲིམས་གཅད་མི་འདོད།” རྒྱལ་སྲས་ཆུང་ཆུང་ན་རེ།
“ད་ང་རང་ལམ་ལ་ཆས་ཀྱི་ཡིན།”
“མི་ཆོག” རྒྱལ་པོས་སྨྲས་པ།
རྒྱལ་སྲས་ཆུང་ཆུང་གིས་འགྲོ་གྲབས་གཤོམ་ཚར་ཞིང༌། རྒྱལ་པོ་རྒན་པ་དེ་
ལ་བློ་ཕམ་སྟེར་མ་འདོད་པའི་ཕྱིར་སྨྲས་པ་ན་རེ། “རྒྱལ་པོ་ཆེན་པོ། ཁྱེད་ཀྱིས་
རང་གི་བཀའ་ལ་གཞན་གྱིས་དེ་མ་ཐག་ཏུ་རྩི་བར་བྱ་འདོད་ཚེ། ལུགས་དང་
མཐུན་པའི་བཀའ་ཞིག་ཕབ་པས་རུང་། དཔེར་ན། རྒྱལ་པོ་མཆོག་གིས་ང
རང་སྐར་མ་གཅིག་གི་ཡུན་ལ་གནས་འདི་དང་ཁ་འབྲལ་དགོས་པའི་བཀའ་དབབ་
ཆོག དེ་ལ་ཆ་རྐྱེན་འཛོམས་ཤིང་དུས་ལའང་རན་འདུག་གོ……”
དེ་སྐད་ཐོས་པས་རྒྱལ་པོ་ལའང་ལན་གདབ་རྒྱུ་མེད་པར་གྱུར་ཏོ། །རྒྱལ་
སྲས་ཆུང་ཆུང་ཡང་དང་པོར་སོམ་ཉིར་ཚུད་ནས་ཡུད་ཙམ་ལུས་ཤིང་། དེ་ནས་
ཤུགས་རིང་གཏོང་གིན་གནས་དེ་དང་ཁ་བྲལ་ལོ། །
“ངས་ཁྱོད་རང་བདག་གི་གཞུང་ཚབ་ཆེན་མོར་བསྐོ་ཆོག” རྒྱལ་པོས་ད་
དུང་དབང་ཟིལ་ཀུན་གནོན་གྱི་བཟོ་ལྟ་ཞིག་མངོན་ནས་རྟབ་རྟབ་པོར་དེ་ལྟར་
སྐད་བརྒྱབ།
“མི་རྒན་པ་འདི་དག་ཞེ་དྲགས་ཡ་མཚན་པ་ལ།” རྒྱལ་སྲས་ཆུང་ཆུང་རང་
གི་ལམ་ལ་བསྐྱོད་པའི་ལམ་བར་ནས་འདི་ལྟར་ཆིག་ལབ་བརྒྱབ་པར་གྱུར་ཏོ། །

ལེའུ་བཅུ་གཅིག་པ།

སྐར་མའི་གོ་ལ་གཉིས་པའི་སྟེང་དུ་མི་གཏམ་འདོད་ཅན་ཞིག་བསྡད་འདུག
“ཧ་ཧ། ང་ལ་རྗེས་སུ་ཡི་རངས་མཁན་ཞིག་ལྟ་རུ་སླེབས་བྱུང་།” ཁོས་
རྒྱལ་སྲས་ཆུང་ཆུང་མིག་གིས་ཟིན་པ་དང༌། ཐག་རིང་གི་ས་ནས་དེ་ལྟར་སྐད་
བརྒྱབ། མི་གཏམ་འདོད་ཅན་
དག་ལ་ནི། སྐྱེ་བོ་གཞན་ཐམས་
ཅད་ཁོ་ལ་ཡི་རངས་མཁན་དུ་མི་
མཐོང་བ་མེད་དོ། །
“ཀ་ཡེ།” རྒྱལ་སྲས་ཆུང་
ཆུང་ན་རེ། “ཁྱོད་ཀྱི་ཞྭ་མོ་དེ་
དགོད་བྲོ་བ་ཞིག་འདུག”
“འདི་ནི་གུས་ལན་སྟེར་
བྱེད་ཡིན།” མི་གཏམ་འདོད་
ཅན་དེས་ལན་དུ་སྨྲས་པ་ན་རེ།
“གཞན་གྱིས་ང་ལ་དགའ་བསུའི་
སྐད་འབོད་རྒྱག་དུས་ཕྱིར་གུས་
ལན་སྟེར་བྱེད་ཡིན། འོན་ཀྱང་
ཡིད་ཕངས་པ་ཞིག་ལ། ས་
ཕྱོགས་འདི་ལ་ཡོང་མཁན་མི་གཅིག་ཀྱང་བྱུང་མ་སོང་།”
“དེ་འདྲ་རེད་དམ།” རྒྱལ་སྲས་ཆུང་ཆུང་གིས་མི་གཏམ་འདོད་ཅན་དེས་
ཅི་བཤད་པ་ཧ་མ་གོ་བར་དེ་སྐད་སྨྲས།
“ལག་པ་གཅིག་གིས་གཅིག་ལ་ཐལ་མོ་རྡོབས་ཤིག” མི་དེས་དེ་ལྟར་བཀོད་
པ་བསླབས།
དེ་ནས་རྒྱལ་སྲས་ཆུང་ཆུང་གིས་ལག་པ་གཅིག་གིས་གཅིག་ལ་ཐལ་མོ་
བརྡབས་པ་ན། མི་གཏམ་འདོད་ཅན་དེས་བག་ཡོད་ཚུལ་ལྡན་གྱི་ངང་ནས་ཞྭ་
མོ་ཡར་འཕུད་ཀྱིན་གུས་ལན་བྱིན།
རྒྱལ་སྲས་ཆུང་ཆུང་གི་སེམས་ལ། མི་འདི་ནི་སྔར་གྱི་རྒྱལ་པོ་དེ་ལས་སྐྱིད་
པོ་ཞིག་འདུག་སྙམ། ཁོས་སླར་ཡང་ཕྱག་གཉིས་ཀྱིས་ཐལ་མོ་བརྡབས་པ་ན། མི་
གཏམ་འདོད་ཅན་དེས་སྔར་ལྟར་བག་ཡོད་ཚུལ་ལྡན་གྱི་ངང་ནས་ཞྭ་མོ་ཡར་
འཕུད་ཀྱིན་གུས་ལན་བྱིན།
དེ་ལྟར་བྱས་ནས་སྐར་མ་ལྔ་ཙམ་འགོར་བ་དང༌། རྒྱལ་སྲས་ཆུང་ཆུང་
རྩེད་མོ་རྣམ་པ་ཆིག་རྐྱ་བ་དེར་ཡིད་སུན་ནས་ངལ་བར་གྱུར་ཏོ། །ཁོས“དེས་ན་ཞྭ་
མོ་དེ་མར་ལྷུང་དུ་འཇུག་ན་ཇི་ལྟར་བྱའམ”ཞེས་དྲིས་སོ། །
འོན་ཀྱང༌། མི་གཏམ་འདོད་ཅན་དེ་ནི་གཞན་གྱི་ལེགས་སོའི་བསྟོད་ར་
ལས་གཞན་ཅི་ལའང་རྣ་བ་མི་གཡར་སྟབས། ཁོའི་གཏམ་ལའང་ཉན་པར་མ་
གྱུར་ཏོ། །
“ཁྱོད་ཀྱིས་ང་ལ་རྗེས་སུ་ཡི་རངས་ཞེ་དྲགས་བྱེད་ཀྱི་ཡོད་དམ།” ཁོས་རྒྱལ་
སྲས་ཆུང་ཆུང་ལ་དེ་སྐད་དྲིས།
“རྗེས་སུ་ཡི་རངས་ཞེས་པའི་དོན་ག་རེ་རེད།”
“རྗེས་སུ་ཡི་རངས་ཞེས་པ་ནི། གོ་ལ་འདིའི་སྟེང་དུ་ང་ནི་གཟུགས་བཟང་
ཤོས། གོས་ཡག་ཤོས། ནོར་གྱིས་ཕྱུག་ཤོས། བློ་གྲོས་དང་ལྡན་ཤོས་ཡིན་པ་
ཁས་ལེན་པ་རེད་དོ། །”
“ཡིན་ནའང་། ཁྱོད་ཀྱི་གོ་ལ་འདིར་ཁྱོད་གཅིག་པུ་ལས་མི་འདུག”
“ང་ལ་རོགས་པ་ཞིག་བྱས་དང༌། ང་ལ་རྗེས་སུ་ཡི་རངས་བསྐྱེད་པ་ཁོ་ནས་
ཆོག་གོ། །”
“ང་རང་ཁྱེད་ལ་རྗེས་སུ་ཡི་རངས།” རྒྱལ་སྲས་ཆུང་ཆུང་གིས་དཔུང་པ་
གསིག་གསིག་ཙམ་གནང་གིན་ན་རེ། “ཡིན་ནའང་། ངས་ཁྱེད་ལ་རྗེས་སུ་ཡི་
རངས་པ་འདི་ཡིས་ཁྱོད་ལ་ཅི་བྱའམ།” དེ་སྐད་སྨྲས་པ་དང་རྒྱལ་སྲས་ཆུང་ཆུང་
མུ་མཐུད་ནས་རང་གི་ལམ་ལ་ཕྱིན་ནོ། །
“མི་རྒན་པ་འདི་དག་ནི་དངོས་གནས་ཞེ་དྲགས་ཡ་མཚན་པ་ལ།” རང་གི་
འགྲུལ་ལམ་ལ་ཆས་པའི་སྐབས་སུ་ཁོས་རང་གིས་རང་ལ་འདི་ལྟར་ཆིག་ལབ་
བརྒྱབ་པར་གྱུར་ཏོ། །

ལེའུ་བཅུ་གཉིས་པ།

སྐར་མའི་གོ་ལ་རྗེས་མ་དེ་རུ་ཆང་རྐྱལ་ཞིག་གནས་བཅས་
འདུག ཐེངས་འདིའི་འཚམས་འདྲི་ལ་དུས་ཡུན་ཁྱུག་ཙམ་ལས་
མ་འགོར་ནའང་། མཐོང་སྣང་དེས་རྒྱལ་སྲས་ཆུང་ཆུང་ཁོང་ལ་
སྐྱོ་གདུང་དྲག་པོ་ཞིག་སྐྱེ་རུ་བཅུག་སོང་།
“ཁྱོད་ཀྱིས་དེ་གར་ག་རེ་གནང་གི་ཡོད།” རྒྱལ་སྲས་ཆུང་
ཆུང་གིས་ཆང་རྐྱལ་དེ་ཁ་ཁུ་སིམ་མེར་ཅོག་ཙེའི་མདུན་དུ་ཙོག་
ཅིང༌། སྟེང་དུ་ཤེལ་དམ་སྟོང་པ་ཁ་ཤས་དང་ཤེལ་དམ་
ཁ་གང་པ་ཁ་ཤས་སྤུངས་ཡོད་པ་མཐོང་བའི་མོད་ལ་
དེ་སྐད་དྲིས།
“ཆང་འཐུང་གིན་ཡོད།” ཆང་རྐྱལ་གྱིས་ཡི་མུག་པའི་རྣམ་འགྱུར་གྱིས་ལན་
དུ་སྨྲས། “ཆང་འཐུང་དོན་ག་རེ་ཡིན།” རྒྱལ་སྲས་ཆུང་ཆུང་གིས་དེ་ལྟར་དྲིས།
“བརྗེད་པའི་ཆེད་དུ།” ཆང་རྐྱལ་གྱིས་ལན་བཏབ།
“ག་རེ་བརྗེད་པའི་ཆེད་དུ།” རྒྱལ་སྲས་ཆུང་ཆུང་ཁོའི་ཚུལ་དེ་ལ་སྙིང་རྗེ་
སྐྱེས་ནས་དེ་ལྟར་ནན་གྱིས་དྲིས།
“རང་གི་ངོ་ཚ་བརྗེད་པའི་ཆེད་དུ།” ཆང་རྐྱལ་དེས་མགོ་བོ་དང་ཁར་སྨད་
ནས་མཐོལ་བཤགས་བྱས།
“གང་ལ་ངོ་ཚ་བ་ཡིན།” རྒྱལ་སྲས་ཆུང་ཆུང་གིས་ཕན་རོགས་རེ་བྱ་སྙམ་
ནས་དེ་སྐད་དྲིས།
“ཆང་འཐུང་བ་ལ་ངོ་ཚ་བ་ཡིན།” ཆང་རྐྱལ་དེ་སྐད་སྨྲས་པ་དང་གཏན་
དུ་ངག་བསྡམས་ནས་ཁ་ཁུ་སིམ་པོར་གྱུར་སོང་། རྒྱལ་སྲས་ཆུང་ཆུང་ནི་སོམ་
ཉིའི་ངང་རང་གི་ལམ་ལ་ཆས་པར་གྱུར་ཏོ། །
“མི་རྒན་པ་འདི་དག་ནི་དངོས་གནས་ཞེ་དྲགས་ཞེ་དྲགས་ཡ་མཚན་པ་ལ།”
རང་གི་འགྲུལ་ལམ་ལ་ཆས་པའི་སྐབས་སུ་ཁོས་རང་གིས་རང་ལ་འདི་ལྟར་ཆིག་
ལབ་བརྒྱབ་པར་གྱུར་ཏོ། །

ལེའུ་བཅུ་གསུམ་པ།

སྐར་མའི་གོ་ལ་བཞི་པ་ནི་ཚོང་པ་ཞིག་ལ་བདག་ཏུ་དབང་བར་འདུག མི་
དེ་ལ་བྲེལ་བ་ཤིན་ཏུ་ཆེ་སྟབས་རྒྱལ་སྲས་ཆུང་ཆུང་སླེབས་དུས་མགོ་བོ་ཡར་དགྱེ་
དགྱེ་ཙམ་ཡང་མ་བྱས།
“ཀ་ཡེ།” རྒྱལ་སྲས་ཆུང་ཆུང་ན་རེ། “ཁྱོད་ཀྱི་ཐ་མ་ཁའི་མེ་ཤི་འདུག”
“གསུམ་ཁར་གཉིས་བསྣན་ན་ལྔ། ལྔ་ཁར་བདུན་བསྣན་ན་བཅུ་གཉིས།
བཅུ་གཉིས་ཁར་གསུམ་བསྣན་ན་བཅོ་ལྔ། ཀ་ཡེ། བཅོ་ལྔའི་ཁར་བདུན་བསྣན་
ན་ཉེར་གཉིས། ཉེར་གཉིས་ཁར་དྲུག་བསྣན་ན་ཉེར་བརྒྱད། བསྐྱར་དུ་མེ་
སྦར་ཁོམ་མི་འདུག ཉེར་དྲུག་ཁར་ལྔ་བསྣན་ན་སོ་གཅིག ཨ་ཧོ། ཁྱོན་
བསྡོམས་དུང་ཕྱུར་ལྔ་དང་བྱེ་མེད་ས་ཡ་གཅིག འབུམ་དྲུག་དང་ཁྲི་ཚོ་གཉིས།
སྟོང་ཕྲག་གཉིས་བདུན་བརྒྱ་སུམ་ཅུ་སོ་གཅིག་འདུག”
“ག་རེ་དུང་ཕྱུར་ལྔ་འདུག”
“ཨུམ། ཁྱོད་ད་དུང་འདི་གར་ཡོད་དམ། དུང་ཕྱུར་ལྔ་དང་བྱེ་མེད་ས་
ཡ་གཅིག ག་རེ་ཡིན་པ་ངས་ཀྱང་བརྗེད་ཟིན་ ང་ལ་ལས་ཀ་ཞེ་དྲགས་མང་
པོ་ཡོད། ང་རང་དོན་ཆེན་སྒྲུབ་མཁན་ཞིག་ཡིན། ང་ལ་བྱ་བ་མནོག་ཆུང་ལ་
ཁ་ཡ་བྱ་ཁོམ་མེད། གཉིས་ཁར་ལྔ་བསྣན་ན་བདུན…”
“ག་རེ་དུང་ཕྱུར་ལྔ་བྱེ་མེད་ས་ཡ་གཅིག་འདུག” མི་ཚེ་གང་པོར་དྲིས་ཟིན་
པའི་དྲི་བ་གཅིག་ཀྱང་དོགས་པའི་ངང་ལུས་སུ་མི་འཇུག་པས། རྒྱལ་སྲས་ཆུང་
ཆུང་གིས་བསྐྱར་དུ་དེ་སྐད་དྲིས།
དེ་ནས་ཚོང་པ་དེས་མགོ་ཡར་ལ་དགྱེ་བྱུང་། “ང་རང་གོ་ལ་འདིའི་སྟེང་
དུ་མི་ལོ་ལྔ་བཅུ་ང་བཞིར་བསྡད་པའི་རིང་ལ། གཞན་གྱིས་བར་ཆད་ཐེངས་
གསུམ་ལ་མ་གཏོགས་བཟོས་མ་མྱོང༌། དེ་ཡང་ལོ་ཉེར་གཉིས་ཀྱི་སྔོན་ལ། གར་
ཡོང་མི་ཤེས་པའི་སྦུར་བ་ཞིག་བདག་གི་ཅོག་ཙེའི་སྟེང་ལ་ལྷུང་ནས། སྒྲ་འཇིགས་
སུ་རུང་བ་ཞིག་བསྒྲགས་ཏེ། བདག་གི་རྩིས་གཞི་ལ་ནོར་འཁྲུལ་བཞི་བྱུང་དུ་
བཅུག་པ་དེ་ཐེངས་དང་པོ་རེད། དེ་ནས་ལོ་བཅུ་གཅིག་གི་སྔོན་བདག་ལ་གྲུམ་
ནད་ཕོག་པ་དེ་ཐེངས་གཉིས་པ་ཡིན། ངས་ལུས་རྩལ་སྦྱོང་བརྡར་བྱས་པ་ཉུང༌།
ང་ཕྱི་ལ་འཆམ་འཆམ་དུ་འགྲོ་ཁོམ་མེད། ང་རང་མི་གལ་ཆེ་བ་ཞིག་ཡིན། ད་
རེས་འདི…ཐེངས་གསུམ་པ་རེད། ད་བརྩིས་ནས་གང་དུ་སླེབས་འདུག དུང་
ཕྱུར་ལྔ་དང་བྱེ་མེད་ས་ཡ་གཅིག”
“ག་རེ་དུང་ཕྱུར་ལྔ་འདུག”
ཚོང་པ་དེས་རང་ལ་ཞི་བདེ་བག་ཕེབས་ཤིག་ཡོང་ཐབས་མེད་པ་ཤེས་ནས་
སྨྲས་པ། “དངོས་པོ་ཆུང་ཆུང་དེ་དག་ཁྱོད་ཀྱིས་མཚམས་རེར་ནམ་མཁའ་རུ་
མཐོང་ཐུབ།”
“སྦྲང་བུ་རེད་དམ།”
“མ་རེད། དངོས་པོ་ཆུང་ཆུང་དེ་དག་འོད་ལམ་ལམ་འཚེར་གྱི་ཡོད།”
“སྦྲང་མ་རེད་དམ།”
“མ་རེད། དངོས་པོ་ཆུང་ཆུང་གསེར་མདོག་ཅན་དེ་དག་གིས་ལེ་ལོ་ཅན་
ལ་འཕྲུལ་སྣང་གང་བྱུང་མང་བྱུང་སྟེར་གྱི་ཡོད། ཡིན་ནའང་ང་ནི་དོན་ཆེན་སྒྲུབ་
མཁན་ཞིག་ཡིན་པས། འཕྲུལ་སྣང་ལ་བློ་ཁ་གཡེང་ཁོམ་མེད།”
“ཨ་ཧ། སྐར་མ་མ་རེད་དམ།”
“རེད། ཏག་ཏག་རེད། སྐར་མ།”
“དེས་ན། ཁྱོད་ལ་སྐར་མ་དུང་ཕྱུར་ལྔ་ཡིས་ག་རེ་བྱ།”
“སྐར་མ་དུང་ཕྱུར་ལྔ་དང་བྱེ་མེད་ས་ཡ་གཅིག འབུམ་དྲུག་དང་ཁྲི་ཚོ་
གཉིས། སྟོང་ཕྲག་གཉིས་བདུན་བརྒྱ་སོ་གཅིག་རེད། ང་རང་དོན་ཆེན་སྒྲུབ་
མཁན་ཞིག་ཡིན་པས། ང་ལ་ཡ་ཡོ་འཁྲུལ་བ་འབྱུང་མི་སྲིད།”
“དེས་ན། ཁྱོད་ལ་སྐར་མ་དེ་དག་གིས་ག་རེ་བྱ།”
“ང་ལ་དེ་དག་གིས་ག་རེ་བྱ།”
“ཏག་ཏག་རེད།”
“ངས་གང་ཡང་མི་བྱ། ངས་དེ་དག་ལ་བདག་པོ་རྒྱག་པ་ཡིན།”
“ཁྱོད་ཀྱིས་སྐར་མ་ལ་བདག་པོ་རྒྱག་གི་ཡོད་དམ།”
“ཏག་ཏག་རེད།”
“ཡིན་ནའང་། ངས་རྒྱལ་པོ་ཞིག་མཐོང་བ་ཁོས་སྔ་མོ་ནས…”
“རྒྱལ་པོ་དག་གིས‘དབང་དུ་བསྒྱུར་པ’ལས། བདག་པོ་རྒྱག་ཐུབ་ཀྱི་
མེད……དེ་གཉིས་ཁ་ཁ་རེད།”
“འོ་ན། སྐར་མ་ལ་བདག་པོ་བརྒྱབ་པས་ཅི་ཕན་པ་རེད།”
“དེ་ལྟར་ན་ང་རང་ཕྱུག་པོ་ཆགས་ཀྱི་རེད།”
“འོ་ན། ཕྱུག་པོ་ཆགས་པས་ཅི་ཕན་པ་རེད།”
“གལ་སྲིད་མི་ཞིག་གིས་སྐར་མ་གཞན་ཞིག་རྙེད་ཚེ། ངས་དེ་དག་ཉོ་ཆོག་
གི་རེད།”
རྒྱལ་སྲས་ཆུང་ཆུང་གི་སེམས་ལ་མི་དེའི་བསམ་བློ་འཁོར་སྟངས་ཆང་རྐྱལ་
དེ་དང་འདྲ་པོ་འདུག་སྙམ། ཡིན་ནའང་ཁོས་མུ་ནས་མུར་དྲི་བ་དྲིས་པར་གྱུར།
“མི་ཞིག་གིས་སྐར་མ་དག་ལ་བདག་པོ་ཇི་ལྟར་རྒྱག་གམ།”
“དེ་སྔོན་ཆད་སུ་གང་ལ་དབང་བ་རེད་དམ།” ཚོང་པ་དེས་རླུང་ཚ་པོ་
ལངས་ནས་ཁ་ལན་བསློགས།
“ངས་ཤེས་ཀྱི་མེད། ཧ་ལམ་སུ་གང་ལའང་དབང་གི་མ་རེད།”
“དེས་ན། བདག་པོ་རྒྱག་པ་སྔོན་ལ་ངས་དྲན་པ་ཡིན་པས། དེ་དག་ང་
ལ་དབང་གི་རེད།”
“དེ་ཙམ་གྱིས་ཆོག་གི་རེད་དམ།”
“ཡིན་དང་ཡིན། ཁྱོད་ཀྱིས་གཞན་སུ་ལའང་མི་དབང་བའི་རྡོ་རྗེ་ཕ་ལམ་
ཞིག་རྙེད་ཚེ། དེ་ཁྱོད་ཀྱི་ཡིན་པ་ཇི་བཞིན། ཁྱོད་ཀྱིས་གཞན་སུ་ལའང་མི་
དབང་བའི་གླིང་ཕྲན་ཞིག་རྙེད་ཚེ། དེའང་ཁྱོད་ཀྱི་ཡིན་པ་རེད། ཁྱོད་ལ་
གཞན་སུ་ལའང་མེད་པའི་འཆར་སྒོ་ཞིག་བྱུང་ཚེ། དེ་ལ་ཁེ་དབང་བཀའ་ཤོག་
ཞུས་ན་དེའང་ཁྱོད་ཀྱི་ཡིན་པ་རེད། སྐར་མ་དེ་དག་ལ་བདག་པོ་རྒྱག་པ་ངའི་
སྔོན་ལ་གཞན་སུས་ཀྱང་དྲན་མྱོང་མེད་པས། ད་ལྟ་སྐར་མ་དེ་དག་ཀྱང་ང་ལ
དབང་གི་རེད།”
“དེ་ལྟར་བཤད་ན་བདེན་པ་རེད།” རྒྱལ་སྲས་ཆུང་ཆུང་ན་རེ། “འོ་ན་
ཁྱོད་ལ་སྐར་མ་དེ་དག་གིས་ག་རེ་བྱ།”
“ངས་དེ་དག་ལ་བདག་གཉེར་བྱེད་ཀྱི་ཡོད། ངས་ཡང་དང་ཡང་དུ་དེ་
ཚོའི་གྲངས་ཀ་རྩི་ཡི་ཡོད།” ཚོང་པ་དེ་ན་རེ། “ལས་ཀ་དེ་ལ་ཚེགས་ཆེ་ནའང༌།
ང་རང་དོན་ཆེན་སྒྲུབ་མཁན་མི་ནན་ཏན་ཞིག་ཡིན།”
རྒྱལ་སྲས་ཆུང་ཆུང་གི་ཡིད་ད་དུང་ཡང་མ་ཚིམ་པས་སྨྲས་པ། “གལ་སྲིད་
ང་ལ་སྐེ་དཀྲིས་ཤིག་དབང་ན། ངས་དེ་སྐེ་ལ་དཀྲིས་ནས་འཁྱེར་ཆོག་གི་ཡོད།
་ང་ལ་མེ་ཏོག་ཅིག་དབང་ན། ངས་དེ་ཐང་ནས་བཏོགས་ཏེ་འཁྱེར་ཆོག་གི་
ཡོད། ཡིན་ནའང་སྐར་མ་འདི་དག་ལ་འཐོག་ཐབས་མེད་པས་ག་རེ་བྱ།”
“རེད། ཡིན་ནའང་ངས་དེ་དག་དངུལ་ཁང་ལ་འཇོག་ཐུབ་ཀྱི་ཡོད།”
“དེའི་ནང་དོན་ག་རེ་རེད།”
“དེའི་ནང་དོན་ནི། ངས་རང་གི་སྐར་མའི་གྲངས་ཀ་ཤོག་འཛར་ཞིག་ཏུ་
བྲིས་རྗེས། ཤོག་འཛར་དེ་དངུལ་ཁང་གི་ཤུད་སྒམ་ཞིག་ཏུ་བཅུག་ནས་ཟ་བརྒྱབ་
ཆོག་གི་ཡོད་པ་དེ་རེད།”
“དེ་ཙམ་གྱིས་ཆོག་གི་རེད་དམ།”
“ཏན་ཏན་ཆོག་གི་རེད།”
“ཡ་མཚན་པ་ལ།” རྒྱལ་སྲས་ཆུང་ཆུང་གིས་དེ་ལྟར་སྙམ། “ཐ་ན་སྙན་
ངག་གི་ཉམས་ལྡན་པ་ཞིག་ཀྱང་རེད། ཡིན་ནའང་དོན་ཆེན་པོ་ཞིག་མ་རེད།”
རྒྱལ་སྲས་ཆུང་ཆུང་གི་དོན་ཆེན་པོའི་སྐོར་གྱི་ལྟ་བ་དེ་མི་རྒན་པ་དག་དང་ཁྱོན་
ནས་འདྲ་ཡི་མེད། “ང་ལ་མེ་ཏོག་ཅིག་དབང་ཡོད་པ་དེ་ལ།” ཁོས་མུ་མཐུད་དུ་
སྨྲས་པ། “ངས་ཉི་མ་རེ་རེར་ཆུ་བྲན་གྱི་ཡོད། ང་ལ་མེ་རི་གསུམ་དབང་ཡོད་པ་
དེ་དག ངས་བདུན་ཕྲག་རེ་རེར་གཙང་མར་དྲུས་ནས་བསང་གི་ཡོད། མི་
སུས་ཀྱང་ཚོད་ཀྱིས་མི་ཐིག་པས། ངས་ཐ་ན་མེ་རི་ཤི་བོ་དེའང་གཙང་མར་འདྲུ་
ཡི་ཡོད། དེ་ལྟར་ངས་མེ་རི་ལ་ཕན་ཐོགས་ཀྱི་ཡོད་པ་ལྟར། མེ་ཏོག་དེ་ལའང་
ཕན་ཐོགས་ཀྱི་ཡོད། ཡིན་ནའང་ཁྱོད་ཀྱིས་སྐར་མ་དེ་དག་ལ་ཕན་ག་རེ་ཐོགས་
ཀྱི་ཡོད་དམ།”
ཚོང་པ་དེས་ཁ་གདངས་པར་གྱུར་ནའང་ལན་ཅི་ཡང་གདབ་རྒྱུ་མ་བྱུང་
བས། རྒྱལ་སྲས་ཆུང་ཆུང་སླར་རང་གི་ལམ་ལ་ཆས་པར་བརྩམས་སོ། །
“མི་རྒན་པ་འདི་དག་ནི་དངོས་གནས་དྲང་གནས་ཞེ་དྲགས་ཁྱད་མཚར་པ་
ལ།” རང་གི་འགྲུལ་ལམ་ལ་ཆས་པའི་སྐབས་སུ་ཁོས་རང་གིས་རང་ལ་འདི་ལྟར།
ཆིག་ལབ་བརྒྱབ་པར་གྱུར་ཏོ། །

ལེའུ་བཅུ་བཞི་པ།

སྐར་མའི་གོ་ལ་ལྔ་པ་དེ་ནི་ཞེ་དྲགས་ཡ་མཚན་པ། གོ་ལ་ཐམས་ཅད་ལས་
ཆེས་ཆུང་ཤོས་དེ་རེད་ཅིང་། དེའི་སྟེང་དུ་ལམ་སྒྲོན་ཞིག་དང་སྒྲོན་མེ་སྒྲོན་
མཁན་ཞིག་ལས་གཞན་ཅི་ཡང་ཤོང་གི་མི་འདུག རྒྱལ་སྲས་ཆུང་ཆུང་གི་སེམས་
ལ་སོམ་ཉི་ཡིས་ཁེངས་ནས། བར་སྣང་ཆེན་པོའི་གྲུ་ག་ཞིག་ཏུ། ཁང་ཁྱིམ་
གཅིག་ཀྱང་མེད་ལ་མི་སེར་གཅིག་ཀྱང་མི་མཐོང་བའི་གོ་ལ་འདི་རུ། ལམ་སྒྲོན་
ཞིག་དང་སྒྲོན་མེ་སྒྲོན་མཁན་ཞིག་གིས་ག་རེ་བྱའམ་སྙམ། དེ་ལྟ་ནའང་ཁོས་རང་
གིས་རང་ལ། མི་འདི་ནི་ཆོ་མེད་རིག་པ་རྣལ་དུ་མི་གནས་པ་ཞིག་ཡིན་ལས་ཆེ
ནའང་། རྒྱལ་པོ་དང་མི་གཏམ་འདོད་ཅན། ཚོང་པ་དང་ཆང་རྐྱལ་འདྲ་བའི་
ཆོ་མེད་པ་ཞིག་མ་རེད། མ་མཐའ་ཡང་ཁོའི་ལས་ཀ་ལ་སྙིང་པོ་ལྡན་པར་འདུག
ཁོས་ལམ་སྒྲོན་ལ་མེ་བསྒྲོན་པ་དེ་ནི་སྐར་མ་གཞན་ཞིག་གམ་མེ་ཏོག་གཞན་ཞིག་
སད་པར་བྱས་པ་དང་འདྲ་ལ། ཁོས་ལམ་སྒྲོན་གྱི་མེ་ཞི་བར་བྱས་པ་ནི་མེ་ཏོག་
དེའམ་སྐར་མ་དེ་ཉིད་གཟིམ་དུ་འཇུག་པ་དང་མཚུངས། དེ་ནི་ལས་ཀ་ཡིད་དུ་
འོང་བ་ཞིག་རེད་ལ། ཡིད་དུ་འོང་བས་ཕན་ཐོགས་ཀྱང་ལྡན་ནོ་ཞེས་ཆིག་ལབ་
བརྒྱབ་པར་གྱུར།
དེ་ནས་རྒྱལ་སྲས་ཆུང་ཆུང་ཁོང་གོ་ལ་དེའི་གམ་དུ་འབྱོར་བ་དང་། གུས་པ་
ཆེན་པོ་དང་བཅས་སྒྲོན་མེ་སྒྲོན་མཁན་ལ་འཚམས་འདྲི་ཞུས་པ་ན་རེ། “ཞོགས་
པ་བདེ་ལེགས། ཁྱོད་ཀྱིས་ད་ལྟ་རང་ལ་ལམ་སྒྲོན་གཟིམ་དོན་ག་རེ་ཡིན།”
“དེ་ནི་བཀའ་རེད།” སྒྲོན་མེ་སྒྲོན་མཁན་གྱིས་ལན་དུ་སྨྲས་པ། “ཞོགས་
པ་བདེ་ལེགས།”
“བཀའ་ག་རེ་རེད།”
“ལམ་སྒྲོན་གཟིམ་དགོས་པ་དེ་རེད། དགོང་དྲོ་བདེ་ལེགས།” སྨྲས་པ་
དང་ཁོས་ལམ་སྒྲོན་སླར་བསྒྲོན་པར་གྱུར།
“ད་ལྟ་རང་ལ་ཡང་ལམ་སྒྲོན་བསྒྲོན་དགོས་དོན་ག་རེ་ཡིན།”
“དེའང་བཀའ་རེད།”
“ངས་ཧ་གོ་ཡི་མི་འདུག” རྒྱལ་སྲས་ཆུང་ཆུང་གིས་དེ་ལྟར་བཤད།
“དེ་ལ་ཧ་གོ་བྱ་ཅི་ཡང་མེད།” སྒྲོན་མེ་སྒྲོན་མཁན་གྱིས་སྨྲས་པ། “བཀའ་
ནི་བཀའ་རང་རེད། ཞོགས་པ་བདེ་ལེགས།” སྨྲས་པ་དང་སླར་སྒྲོན་མེ་གཟིམ་
པར་བྱས། དེ་ནས་ཁོས་སྟེང་ལ་ལིང་ཚེ་དམར་པོས་གང་བའི་ལག་རས་ཤིག་
གིས་དཔྲལ་བའི་རྔུལ་ཆུ་ཕྱིས། “ངའི་ལས་ཀ་འདི་ནི་ཧ་ཅང་དཀའ་ཚེགས་ཅན་
ཞིག་ཡིན། སྔོན་ཆད་ཡིན་ན་ད་དུང་མི་ཆོག་པ་མེད། སྒྲོན་མེ་ཞོགས་པར་
གཟིམ་ཞིང་མཚན་མོར་བསྒྲོན་པས་ཆོག དེ་དུས་ཉིན་གང་པོར་ངལ་གསོ་རྒྱག་
ཆོག་ལ། མཚན་གང་པོར་གཉིད་ཉལ་བའི་ཁོམ་པ་ཡོད།”
“འོ་ན། དུས་ནམ་ཞིག་བཀའ་ལ་འགྱུར་བ་ཕྱིན་པ་རེད།”
“བཀའ་ལ་འགྱུར་བ་ཕྱིན་པ་མ་རེད།” སྒྲོན་མེ་སྒྲོན་མཁན་ན་རེ། “དཀའ་
རྙོག་ཀྱང་དེས་བཟོས་པ་རེད། ལོ་རེ་ནས་ལོ་རེ་བཞིན་གོ་ལ་འདིའི་འཁོར་ཚད་
ཇེ་མགྱོགས་ནས་ཇེ་མགྱོགས་སུ་ཕྱིན་ནའང་། བཀའ་ལ་འགྱུར་བ་བྱུང་མ་སོང༌།”
“དེ་ནས་ག་རེ་བྱས་སོང་།”
“དེ་ནས་ད་ལྟ་གོ་ལ་འདི་ཆུ་ཚོད་སྐར་མ་རེ་ལ་ཐེངས་རེར་འཁོར་གྱིན་ཡོད་
པས། ང་ལ་སྐད་ཆ་གཅིག་རིང་ངལ་གསོ་བའི་ཁོམ་པའང་མེད། ངས་སྐར་མ་
རེ་རེའི་ནང་ལ་ལམ་སྒྲོན་དེ་ཐེངས་གཅིག་སྦར་ཞིང་སླར་གཟིམ་དགོས་ཀྱི་ཡོད།”
“དགོད་བྲོ་བ་ལ། ཁྱོད་ཀྱི་གོ་ལ་འདིར་ཉིན་གཅིག་གི་རིང་ཐུང་ལ་སྐར་མ་
གཅིག་གི་ཡུན་ལས་མི་འདུག”
“དགོད་བྲོ་བ་ག་རེ་ཡོད།” སྒྲོན་མེ་སྒྲོན་མཁན་དེས་སྨྲས་པ། “འུ་གཉིས་
ཀྱིས་ཁ་བརྡ་བྱས་ནས་ཀྱང་ཟླ་གཅིག་ཕྱིན་ཚར།”
“ཟླ་གཅིག་རེད་དམ།”
“ཡིན་དང་ཡིན། སྐར་མ་སུམ་ཅུ། ཉི་མ་སུམ་ཅུ། དགོང་དྲོ་བདེ་
ལེགས།” སྨྲས་པ་དང་ཁོས་སླར་ལམ་སྒྲོན་བསྒྲོན་པར་གྱུར།
རྒྱལ་སྲས་ཆུང་ཆུང་གིས་ཁོ་ལ་ལྟ་བཞིན། དམ་ཚིག་མི་འགྱུར་བའི་སྒྲོན་མེ་
སྒྲོན་མཁན་དེ་ལ་ཡིད་ཁོང་ནས་དགའ་བར་གྱུར། དེ་ལྟར་རང་གིས་ཞབས་
སྟེགས་ཕར་སྣུར་ཚུར་སྣུར་ཙམ་གྱིས་ཉི་ནུབ་ལ་གཟིགས་པའི་འདས་དོན་དག་ཀྱང་
ཡིད་ལ་ཤར་ནས། གྲོགས་པོ་དེ་ལ་ཕན་པའི་རོགས་ཤིག་བྱ་སྙིང་འདོད།
“ཁྱེད་ཀྱིས་ཤེས་སམ……ངས་ཁྱོད་རང་ག་དུས་བསམ་པ་དེ་དུས་ངལ་གསོ་
ཐུབ་པའི་ཐབས་ཤིག་རྙེད་བྱུང་།”
“ངས་ནམ་ཡང་ངལ་ཞིག་གསོ་ཐུབ་ན་འདོད་ཀྱི་ཡོད།” མི་ཚང་མའི་ཡིད་
ལ་དམ་ཚིག་བརྟན་པོ་དང་ལེ་ལོའི་སྣང་བ་གཉིས་དུས་མཉམ་དུ་གནས་སྲིད་པས།
སྒྲོན་མེ་སྒྲོན་མཁན་གྱིས་དེ་སྐད་སྨྲས།
རྒྱལ་སྲས་ཆུང་ཆུང་གིས་མུ་རུ་སྨྲས་པ། “ཁྱོད་ཀྱི་གོ་ལ་འདི་ཧ་ཅང་ཆུང་
བས། ཁྱོད་ཀྱིས་གོམ་ཞེང་ཆེན་པོ་གསུམ་གྱིས་དེ་ལ་སྐོར་བ་གཅིག་རྒྱག་ཐུབ།
དེའི་ཕྱིར་ཁྱོད་ཀྱིས་གོམ་པ་དལ་མོར་བརྒྱབ་པ་ཡིན་ན། ནམ་ཡང་ཉིན་དཀར་
དུ་སྡོད་ཆོག་གི་ཡོད། ནམ་ངལ་གསོ་བསམ་པ་དེ་དུས་གོམ་པ་རྒྱོབས། དེ་
དུས་ཉིན་དཀར་ཇི་སྲིད་རིང་པོ་དགོས་པ། དེ་སྲིད་ཀྱིས་རིང་པོ་ཡོང་གི་རེད།”
“དེས་ང་ལ་གོ་ཅི་ཡང་ཆོད་ཀྱི་མ་རེད།” སྒྲོན་མེ་སྒྲོན་མཁན་ན་རེ། “ང་
ལ་མི་ཚེ་འདིར་ལས་འདོད་པ་གཅིག་ཡོད་པ་ནི་གཉིད་ཉལ་རྒྱུ་རང་ཡིན།”
“དེས་ན་བྱ་ཐབས་མི་འདུག” རྒྱལ་སྲས་ཆུང་ཆུང་གིས་དེ་སྐད་སྨྲས།
“བྱ་ཐབས་མི་འདུག” སྒྲོན་མེ་སྒྲོན་མཁན་དེ་ན་རེ། “ཞོགས་པ་བདེ་
ལེགས།” སྨྲས་པ་དང་ཁོས་ལམ་སྒྲོན་གཟིམ་པར་བྱས།
དེ་ནས་རྒྱལ་སྲས་ཆུང་ཆུང་རང་གི་ལམ་ལ་མུ་རུ་འགྲོ་བའི་སྐབས་སུ་རང་
གིས་རང་ལ་འདི་ལྟར་ཆིག་ལབ་བརྒྱབ་བོ། །“མི་འདི་ལ་ནི་རྒྱལ་པོ་དང་མི་གཏམ་
འདོད་ཅན། ཆང་རྐྱལ་དང་ཚོང་པ་བཅས་ཚང་མས་མཐོང་ཆུང་བྱེད་ཤག་ཤག་
རེད། ཡིན་ནའང་མི་འདི་ཁོ་ན་བདག་གིས་ཆོ་མེད་དགོད་བྲོ་བ་ཞིག་རེད་
བསམས་ཀྱི་མེད། གཅིག་བྱས་ན་དེའི་རྒྱུ་མཚན་ནི་ཁོས་རང་ཉིད་བསྐྱུར་ནས་
ལས་ཀ་གཞན་ཞིག་ལ་བློ་འཁོར་གྱིན་པས་ཡིན་སྲིད།” ཁོས་ཡིད་ཕམ་པའི་
དབུགས་རིང་ཞིག་བཏང་བ་དང་མུ་མཐུད་ནས་རང་ལ་སྨྲས་པ་ན་རེ། “མི་འདི་
ཁོ་ན་བདག་གིས་བློས་ཐུབ་གྲོགས་པོ་རུ་བསྒྲིགས་ཆོག་གི་འདུག ཡིན་ནའང་ཁོའི་
གོ་ལ་དེ་ཤིན་ཏུ་ཆུང་དྲགས་ནས་མི་གཉིས་མཉམ་དུ་ཤོང་ཐབས་མི་འདུག”
རྒྱལ་སྲས་ཆུང་ཆུང་གིས་ཁས་ལེན་མི་ཕོད་པ་ཞིག་ལ། ཁོ་རང་གོ་ལ་འདི་
དང་ཁ་འབྲལ་བར་ཞེ་གཏིང་ནས་ཕངས་སེམས་སྐྱེ་དགོས་པའི་རྒྱུ་མཚན་ཞིག་ནི།
གོ་ལ་འདི་ལ་བྱིན་རླབས་ཞུགས་ནས། ཆུ་ཚོད་ཉི་ཤུ་རྩ་བཞིའི་རིང་ཉི་མ་ནུབ་
ཐེངས་སྟོང་གཅིག་དང་བཞི་བརྒྱ་བཞི་བཅུར་ལྟ་ཐུབ་པ་དེ་རེད་དོ། །

ལེའུ་བཅོ་ལྔ་པ

སྐར་མའི་གོ་ལ་དྲུག་པ་དེ་ནི་སྔོན་མ་དེ་ལས་ལྡབ་བཅུ་འགྱུར་གྱིས་ཆེ་བ་
ཞིག་འདུག་ཅིང་། སྟེང་དུ་སྐུ་ཞབས་བགྲེས་པོ་རིགས་རུས་མཐོ་བ་ཞིག་གིས་དེབ་
རྒན་པོད་དུ་མར་ལོངས་པ་མང་པོ་འབྲི་ཞིང་གདའ།
“ཀྱེ་མ། ལྟོས་དང་། རྒྱལ་ཁམས་པ་ཞིག་སླེབས་བྱུང་།” ཁོས་རྒྱལ་
སྲས་ཆུང་ཆུང་ཐག་རིང་ནས་མཐོང་མ་ཐག་ཏུ་དེ་ལྟར་སྐད་ཆེན་པོ་བརྒྱབ། རྒྱལ་
སྲས་ཆུང་ཆུང་ནི་ངལ་བས་དབུགས་འཚང་ཙམ་བྱུང་བས་འབྲི་ཅོག་གི་གམ་དུ་
བསྡད། ཁོ་རང་ད་ལྟ་བར་དུ་ལམ་ཐག་ཤིན་ཏུ་རྒྱང་རིང་པོར་ཕྱིན་ཚར་ཡོད།
“ཁྱོད་རང་གང་ནས་ཕེབས་པ་ཡིན།” སྐུ་ཞབས་བགྲེས་པོ་དེས་ཁོ་ལ་དེ་
སྐད་དྲིས།
“དེབ་རྒན་འདི་ཅི་ཞིག་རེད།” རྒྱལ་སྲས་ཆུང་ཆུང་གིས་དྲིས་པ་ན་རེ།
“ཁྱེད་ཀྱིས་འདི་གར་ག་རེ་གནང་གི་ཡོད།”
“ང་རང་ས་ཁམས་མཁས་པ་ཞིག་ཡིན།” སྐུ་ཞབས་བགྲེས་པོ་དེས་ལན་དུ་
སྨྲས།
“ས་ཁམས་མཁས་པ་ཟེར་བ་ག་རེ་རེད།”
“ས་ཁམས་མཁས་པ་ཟེར་བ་ནི། ཡུལ་གང་དུ་རྒྱ་མཚོ་དང་གཙང་པོ།
གྲོང་དང་གྲོང་ཁྱེར། རི་རབ་དང་བྱེ་ཐང་ཡོད་པ་ཤེས་པའི་ཡོན་ཏན་ཅན་དེ་ལ་
གོ་བ་རེད།”
“དེ་ལ་སྙིང་པོ་འདུག” རྒྱལ་སྲས་ཆུང་ཆུང་གིས་སྨྲས་པ། “ད་ནི་གཞི་
ནས་རང་གི་ཆེད་ལས་ངོ་མ་གཉེར་བའི་མི་ཞིག་དང་འཕྲད་དོ།།” དེ་སྐད་་
བཤད་པ་དང་ཁོས་སྐུ་ཞབས་བགྲེས་པོ་དེའི་སྐར་མའི་གོ་ལའི་ཕྱོགས་བཞི་ཡི་ཁོ་ར་
ཁོར་ཡུག་ལ་མིག་ཧུར་རེར་བལྟས་པར། གོ་ལ་དེ་ནི་གཟི་བྱིན་ཤིན་ཏུ་འབར་བ་
སྔར་རིག་མ་མྱོང་བ་ཞིག་ཏུ་འདུག་པ་མཐོང་། “ཁྱོད་ཀྱི་གོ་ལ་འདི་ཧ་ཅང་བརྗིད་
ཆགས་པོ་འདུག” ཁོས་སྨྲས་པ། “འདི་གར་མཐའི་རྒྱ་མཚོ་ཡོད་དམ།”
“དེ་ངས་ཧ་གོ་ཡི་མེད།” ས་ཁམས་མཁས་པས་དེ་སྐད་བཤད།
“འོ།” རྒྱལ་སྲས་ཆུང་ཆུང་ལ་བློ་ཕམ་ཅུང་ཙམ་བྱུང་། “དེས་ན་རི་རབ་
ཡོད་དམ།”
“དེའང་ཧ་གོ་ཡི་མེད།”
“འོ་ན། གྲོང་དང་གྲོང་ཁྱེར། བྱེ་ཐང་ཡོད་དམ།”
“དེ་དག་ཀྱང་ཧ་གོ་ཡི་མེད།” ས་ཁམས་མཁས་པས་དེ་སྐད་བཤད།
“ཡིན་ནའང་། ཁྱེད་རང་ས་ཁམས་མཁས་པ་ཡིན་པ་མ་རེད་དམ།”
“ཡིན་དང་ཡིན།” ས་ཁམས་མཁས་པས་སྨྲས་པ། “ཡིན་ནའང་ང་རང་
རྒྱལ་ཁམས་པ་ཞིག་མིན། ངའི་གོ་ལ་འདི་རུ་རྒྱལ་ཁམས་པ་གཅིག་ཀྱང་མེད།
ས་ཁམས་མཁས་པ་དག་གྲོང་དང་གྲོང་ཁྱེར། རི་རབ་དང་གཙང་པོ། རྒྱ་མཚོ་
དང་མཐའི་རྒྱ་མཚོ། བྱེ་ཐང་ཆེན་མོ་བཅས་ལ་དཔྱད་པའི་ཕྱིར་རྒྱལ་ཁམས་སྐོར་
དུ་འགྲོ་མི་དགོས། ས་ཁམས་མཁས་པ་ནི་ཧ་ཅང་གལ་ཆེ་བས་ཕྱི་ལ་ཡར་མྱུལ་
མར་འཁྱམ་བྱེད་ཁོམ་གཏན་ནས་མེད། ཁོ་ནམ་ཡང་རང་གི་དཔེ་ཁང་དང་ཁ་
འབྲལ་མ་མྱོང་། ཡིན་ནའང་ཁོས་དེ་གར་རྒྱལ་ཁམས་པ་དག་ལ་མཇལ་འཕྲད་
གནང་གི་ཡོད་ཅིང་། དེ་དག་ལ་གཏམ་དྲིས་ནས་དེ་དག་གི་ཡིད་ལ་ཅི་དྲན་པ་
དེ་ལྟར་ཡི་གེར་འགོད་ཀྱི་ཡོད། གལ་སྲིད་ཁོ་རང་རྒྱལ་ཁམས་པ་ཆེ་གེ་མོའི་ཕྱིར་
དྲན་ལ་སྤྲོ་བ་བྱུང་ཚེ། ཁོས་རྒྱལ་ཁམས་པ་དེའི་འགྲོ་འདུག་སྤྱོད་ལམ་ལའང་
བརྟག་དཔྱད་གནང་གི་ཡོད།”
“དེའི་རྒྱུ་མཚན་ག་རེ་རེད།”
“དེའི་རྒྱུ་མཚན་ནི། རྒྱལ་ཁམས་པ་ཞིག་གི་རྫུན་གཏམ་གྱིས་ས་ཁམས་ཀྱི་
དེབ་རྒན་གང་ལ་གནོད་ནས་ཡོངས་སུ་བརླག་པར་འགྱུར་སྲིད་པས་རེད། རྒྱལ་
ཁམས་པ་ཆང་གིས་ར་རོར་གྱུར་པ་དག་ཀྱང་དེ་དེ་བཞིན་གཅིག་པ་རེད།”
“དེའི་རྒྱུ་མཚན་ག་རེ་རེད།” རྒྱལ་སྲས་ཆུང་ཆུང་གིས་སླར་དེ་སྐད་དྲིས།
“དེའི་རྒྱུ་མཚན་ནི། ཆང་གིས་ར་རོར་གྱུར་པ་དག་གིས་དོན་དམ་གཅིག་ལ་
ལྟར་སྣང་གཉིས་སུ་མཐོང་བས་རེད། དེ་ལྟར་ས་ཁམས་མཁས་པ་དེས་དོན་དམ་
རི་བོ་གཅིག་ལས་མེད་པའང་གཉིས་སུ་འབྲི་ངེས་པ་རེད།”
“ངས་མི་ཞིག་ངོ་ཤེས་ཀྱི་ཡོད།” རྒྱལ་སྲས་ཆུང་ཆུང་ན་རེ། “ཁོ་ནི་རྒྱལ་
ཁམས་པ་ཡག་པོ་ཞིག་མིན་པ་ཐག་ཆོད་རེད།”
“དེ་ཡིན་སྲིད་ཀྱི་རེད། དེའི་ཕྱིར་སྔོན་ལ་རྒྱལ་ཁམས་པའི་འགྲོ་འདུག་ཀུན་
སྤྱོད་བཟང་མིན་ལ་བརྟག་རྗེས། ད་གཟོད་ཁོས་གསར་དུ་རྙེད་པ་དག་གི་བདེན་
རྫུན་དཔྱད་དགོས་པ་ཡིན།”
“དེ་ལ་སྐུ་དངོས་ལྟ་རུ་ཕེབས་དགོས་པ་རེད་དམ།”
“མི་དགོས། དེ་ལ་རྙོག་དྲ་ཆེན་པོ་ཡོད་པས། རྒྱལ་ཁམས་པ་དག་གིས་
བློ་འགེལ་ཐུབ་པའི་དཔང་རྟགས་རེ་བསྟན་པས་ཆོག དཔེར་ན་རྒྱལ་ཁམས་པ་
དེས་རི་རབ་ཆེན་པོ་ཞིག་མཐོང་སོང་ཞེས་ཞུས་ཚེ། ཁོས་རི་དེ་གའི་རྡོ་ཆེན་པོ་
ཞིག་ཁྱེར་ཡོང་བས་འཐུས།” ས་ཁམས་མཁས་པ་དེ་གློ་བུར་ངང་སྤྲོ་སིང་ངེ་བར་
གྱུར་ཏེ། “ཧོ་ཧོ། ཁྱོད་ནི་ཏན་ཏན་ས་ཐག་རིང་ནས་སླེབས་པ་རེད། ཁྱོད་
རང་རྒྱལ་ཁམས་པ་ཞིག་རེད། ཁྱོད་ཀྱི་སྐར་མའི་གོ་ལའི་སྐོར་བདག་ལ་ལབ་
པར་ཞུ”ཟེར།
སྨྲས་པ་དང་ས་ཁམས་མཁས་པ་དེས་འགྲུལ་སྐྱོད་ཐོ་དེབ་ཀྱི་ཁ་ཕྱེ་ཞིང་ཞ་
སྨྱུག་བཞོགས་ནས་སྣེ་བཏོད་པར་བྱས། རྒྱལ་ཁམས་པའི་སྙན་ཞུ་དག་ཐོག་མར་
ཞ་སྨྱུག་གིས་འབྲི་དགོས་པ་དང་། དཔང་རྟགས་ཁྱེར་ཡོང་ནས་བདེན་པ་འཁྱོལ་
མེད་བྱུང་ཚེ་གཞི་ནས་སྣག་སྨྱུག་གིས་ཡི་གེར་དགོད་ཀྱི་ཡོད།
“ད་ག་འདྲ་འདུག” ས་ཁམས་མཁས་པས་རེ་ལྟོས་ཆེ་བའི་ངང་སྨྲས།
“འོ། ང་རང་གནས་ས་དེར།” རྒྱལ་སྲས་ཆུང་ཆུང་ན་རེ། “དེར་ཡ་
མཚན་པ་ཅི་ཡང་མེད། ་ཧ་ཅང་ཆུང༌། ང་ལ་མེ་རི་གསུམ་ཡོད། གསོན་པོ་
གཉིས་དང་ཤི་བོ་གཅིག དེའང་མི་སུས་ཀྱང་ཚོད་ཀྱིས་མི་ཐིག”
“ཏན་ཏན་སུས་ཀྱང་ཚོད་ཀྱིས་མི་ཐིག” ས་ཁམས་མཁས་པས་དེ་སྐད་་་་་
བཤད།
“ང་ལ་ད་དུང་མེ་ཏོག་ཅིག་ཡོད།”
“མེ་ཏོག་དག་ཟིན་ཐོར་འགོད་ཀྱི་མེད།” ས་ཁམས་མཁས་པས་དེ་སྐད་
བཤད།
“དེའི་རྒྱུ་མཚན་ག་རེ་རེད། མེ་ཏོག་དག་ནི་ཆོས་རྣམས་ལས་མཛེས་
མ་རེད་དམ།”
“དེའི་རྒྱུ་མཚན་ནི། མེ་ཏོག་ཐམས་ཅད་སྐད་ཅིག་ཙམ་ལས་མི་རྟག་པས་
རེད།”
“སྐད་ཅིག་ཙམ་ལས་མི་རྟག་པ་ཞེས་པའི་དོན་ག་རེ་རེད།”
“ས་ཁམས་ཀྱི་གླེགས་བམ་ནི།” ས་ཁམས་མཁས་པས་སྨྲས་པ། “དཔེ་ཆ་
ཐམས་ཅད་ལས་རིན་ཐང་ཆེས་ཆེ་ཤོས་ཡིན་ཞིང༌། དེ་ནམ་ཡང་དུས་ལས་ཡོལ་
བ་ཞིག་མེད། རི་རབ་ཀྱི་ཕྲེང་བའི་ཆགས་ཡུལ་བརྗེ་བ་ཤིན་ཏུ་མཐོང་དཀོན་པ་
ཇི་བཞིན། རྒྱ་མཚོ་ཆེན་མོ་སྐམ་ཟད་དུ་འགྲོ་བའང་ཤིན་ཏུ་མཐོང་དཀོན་པས།
ངེད་ཅག་གིས་ཀུན་ཏུ་རྟག་པའི་ཆོས་རྣམས་ཡི་གེར་འགོད་ཀྱི་ཡོད།”
“ཡིན་ནའང་མེ་རི་ཤི་བོ་དེའང་གསོན་མི་ཡོང་བའི་ངེས་པ་ག་ལ་ཡོད།”
རྒྱལ་སྲས་ཆུང་ཆུང་གིས་ཚིག་མཚམས་བཅད་ནས་སྨྲས་པ། “སྐད་ཅིག་ཙམ་ལས་
མི་རྟག་པ་ཞེས་པའི་དོན་ག་རེ་རེད།”
“མེ་རི་དེ་ཤི་བོའམ་གསོན་པོ་གང་ཡིན་ནའང་། ང་ཚོ་ས་ཁམས་མཁས་པ་
དག་མཚོན་ན་གཅིག་པ་གཅིག་རྐྱང་རེད།” ས་ཁམས་མཁས་པས་སྨྲས་པ། “ང་
ཚོ་ལ་མཚོན་ན་རི་བོ་གཙོ་བོ་རེད། རི་བོ་ནི་རྟག་བརྟན་ཐེར་ཟུག་ཡིན་པ་རེད།”
“ཡིན་ནའང་། སྐད་ཅིག་ཙམ་ལས་མི་རྟག་པ་ཞེས་པའི་དོན་ག་རེ་རེད།”
རང་གི་མི་ཚེ་གང་པོར་དྲིས་ཟིན་པའི་དྲི་བ་གཅིག་ཀྱང་དོགས་པའི་ངང་ལུས་སུ་
འཇུག་མ་མྱོང་བས། རྒྱལ་སྲས་ཆུང་ཆུང་གིས་བསྐྱར་དུ་དེ་ལྟར་དྲིས།
“དེ་ནི‘དུས་དང་རྣམ་པ་ཀུན་ཏུ་འཇིག་ཉེན་ཆེ་བ’ཞེས་པའི་དོན་རེད།”
“དེས་ན། ངའི་མེ་ཏོག་ཀྱང་དུས་དང་རྣམ་པ་ཀུན་ཏུ་འཇིག་ཉེན་ཆེ་བ་
རེད་དམ།”
“ཡིན་དང་ཡིན།”
“བདག་གི་མེ་ཏོག་དེའང་སྐད་ཅིག་ཙམ་ལས་མི་རྟག་པར་འདུག” རྒྱལ་
སྲས་ཆུང་ཆུང་གིས་རང་གིས་རང་ལ་སྨྲས་པ་ན་རེ། “དེས་རང་ལུས་ཀྱི་ཚེར་མོ་
བཞི་པོས་རང་ཉིད་བསྲུངས་ཤིང༌། འཇིག་རྟེན་ཆེན་པོ་འདིའི་ཁ་གཏད་དུ་
འགྲེང་ཡོད། ཡིན་ནའང་ངས་ནི་མོ་རང་གཅིག་པུ་དེ་གར་བསྐྱུར་ནས་བྱོལ་ཡོང་
བ་ཨ་ཙ་མ།”
དེ་ལྟར་ཁོ་རང་ཐོག་དང་པོར་ཡིད་འགྱོད་པས་གཡོས་པར་གྱུར། ཡིན་
ནའང་དེ་ཙམ་གྱིས་ཁོས་སླར་ཡང་སྙིང་རུས་བསྐྱེད་ནས་སྨྲས་པ་ན་རེ། “ཉིད་
ཀྱིས་བལྟས་ན། ད་ལྟ་ང་རང་ཡུལ་གང་ལ་འཚམས་འདྲིར་ཕྱིན་ན་འགྲིག་གམ།”
“སའི་གོ་ལར་ཕྱིན་ན་འགྲིག” ས་ཁམས་མཁས་པས་ལན་དུ་སྨྲས་པ། “གོ་
ལ་དེར་སྐད་གྲགས་ཆེན་པོ་ཡོད།”
དེ་ནས་རྒྱལ་སྲས་ཆུང་ཆུང་ནི་རང་གི་མེ་ཏོག་དེའི་ཕྱོགས་སུ་ཞེ་འཁྲེང་གིན་
རང་གི་ལམ་ལ་ཕྱིན་པར་གྱུར་ཏོ། 

ལེའུ་བཅུ་དྲུག་པ།

དེ་ལྟར། རྒྱལ་སྲས་ཆུང་ཆུང་འབྱོར་སའི་སྐར་མའི་གོ་ལ་བདུན་པ་དེ་ནི་
སའི་གོ་ལ་འདི་རང་རེད་དོ། །
སའི་གོ་ལ་འདི་ནི་སྐར་མའི་གོ་ལ་རང་ག་བ་ཞིག་ཁྱོན་ནས་མ་ཡིན་པར།
འདིའི་སྟེང་དུ་ཨ་ཧྥེ་རི་ཀའི་རྒྱལ་པོའང་འདུས་པའི་རྒྱལ་པོ་བརྒྱ་ཕྲག་གཅིག་དང་
བཅུ་གཅིག་དང་། ས་ཁམས་མཁས་པ་སྟོང་ཕྲག་བདུན། ཚོང་པ་འབུམ་ཕྲག་
དགུ། ཆང་རྐྱལ་ས་ཡ་བདུན་དང་འབུམ་ཕྲག་ལྔ། མི་གཏམ་འདོད་ཅན་དུང་
ཕྱུར་གསུམ་དང་བྱེ་བ་གཅིག་ས་ཡ་གཅིག་བཅས། ཧ་ལམ་མི་རྒན་པ་ཐེར་འབུམ་
གཉིས་ལྷག་འདུས་ཡོད་དོ། །
ཁྱེད་ཅག་ལ་སའི་གོ་ལའི་རྒྱ་ཁྱོན་བོངས་ཚད་ཐད་ངེས་ཤེས་ཤིག་སྐྱེ་བའི་
སླད་དུ། བདག་གིས་འདི་ལྟར་འཆད་དུ་རུང་བ་སྟེ། གློག་གསར་གཏོད་མ་།
བྱས་པའི་ཡར་སྔོན་ལ། གོ་ལ་འདིའི་གླིང་ཆེན་པོ་དྲུག་ཏུ་སྒྲོན་མེ་སྒྲོན་མཁན་
འབུམ་ཕྲག་བཞི་དང་ཁྲི་ཕྲག་དྲུག སྟོང་ཕྲག་གཉིས། བརྒྱ་ཕྲག་ལྔ་དང་བཅུ་
གཅིག་གི་དམག་དཔུང་ཆེན་པོ་ཞིག་དགོས་ཀྱི་ཡོད།
རྒྱང་ཐག་རིང་ཙམ་གྱི་ས་ནས་ལྟ་དུས་དེ་ནི་གཟིགས་སྣང་ཤིན་ཏུ་ངོ་མཚར་
བ་ཞིག་ཡིན་པ། དམག་དཔུང་ཆེན་པོ་དེའི་སྔ་གཞུག་འགྲོ་འོང་བསྟར་ཆགས་སུ་
གནས་པ་ནི་སྦེ་ལེ་ཟློས་གར་ཞིག་འཁྲབ་པ་དང་ཀུན་ནས་མཚུངས། གར་སྟེགས་
སུ་ཐོག་མར་འབྱོན་མཁན་ནི་ནིའུ་ཟེ་ལན་དང་ཨོ་སི་ཐྲ་ལི་ཡ་གཉིས་ཀྱི་སྒྲོན་མེ་
སྒྲོན་མཁན་རེད་ལ། དེ་གཉིས་ཀྱིས་ལམ་སྒྲོན་བསྒྲོན་པ་དང་ཡོལ་བའི་རྒྱབ་ལ་
གཟིམ་པར་ཕྱིན་སོང་། དེ་ནས་ཀྲུང་གོ་དང་སེ་པུ་རི་ཡ་གཉིས་ཀྱི་སྒྲོན་མེ་སྒྲོན་
མཁན་གྱིས་སྦེ་ལེའི་འཁྲབ་ཚན་ཞིག་འཁྲབ་རྗེས་དེ་གཉིས་ཀྱང་ཡོལ་བའི་རྒྱབ་ལ་
མངོན་མེད་དུ་ཕྱིན། དེའི་རྗེས་ལ་ཨུ་རུ་སུ་དང་རྒྱ་གར་གྱི་སྒྲོན་མེ་སྒྲོན་མཁན་
གཉིས་བྱོན། དེ་ནས་གླིང་ཆེན་ཨ་ཧྥེ་རི་ཀ་དང་གླིང་ཆེན་ཡུ་རོབ་དང་། དེ་
ནས་གླིང་ཆེན་ཨ་མེ་རི་ཀ་ལྷོ་མ་དང་། དེ་ནས་གླིང་ཆེན་ཨ་མེ་རི་ཀ་བྱང་མ་
བཅས། དེ་དག་གར་སྟེགས་ལ་འབྱོན་པའི་གོ་རིམ་གཅིག་ཀྱང་མི་འཁྲུགས་པར་
རེ་རེ་བཞིན་མངོན་པ་དེ་ནི་ལྟད་མོ་དཔེ་མི་སྲིད་པ་ངོ་མཚར་ཅན་ཞིག་ཡིན་ནོ། །
ལམ་སྒྲོན་གཅིག་ལས་མེད་པའི་སའི་གོ་ལའི་ལྷོ་སྣེ་ཡི་སྒྲོན་མེ་སྒྲོན་མཁན་
དང་། ལམ་སྒྲོན་གཅིག་ལས་མེད་པའི་སའི་གོ་ལའི་བྱང་སྣེ་ཡི་ཁོང་གི་ལས༌་་་་་
གྲོགས་གཉིས་ཀ་ཁོ་ནས། སོས་དལ་བག་ཕེབས་དང་ལེ་ལོ་སྒྱིད་ལུག་གི་ངང་་་་་
ནས་འཚོ་བ་སྐྱེལ་གྱིན་ཡོད་དེ། ཁོ་གཉིས་ཀྱིས་ལོ་རེ་ལ་ཕྱག་ལས་ལན་གཉིས་་
རེ་མ་གཏོགས་གནང་མི་དགོས་པས་སོ། །

ལེའུ་བཅུ་བདུན་པ།

དེ་ཡང་གཏམ་གང་ཞིག་བྲོད་པོ་ངོ་མཚར་བ་ཞིག་ལ་འཆད་འདོད་དུས།
སྒྲོ་འདོགས་ཅུང་ཟད་ཙམ་ཡང་མི་ཡོང་བ་ཅིས་ཀྱང་མི་སྲིད་པས། བདག་གིས་
སྒྲོན་མེ་སྒྲོན་མཁན་གྱི་དམག་དཔུང་ཆེན་པོའི་སྐོར་ཤོད་དུས་ཀྱང་བདེན་པ་བདེན་
ཐུབ་ཅིག་ཁྱོན་ནས་ཡོང་མེད། མ་ཟད་དེས་རང་རེའི་གོ་ལ་འདིར་ཆ་རྒྱུས་མེད་
པ་དག་གི་བློ་ངོར་སྣང་བ་རྫུས་མ་ཞིག་ཀྱང་སྟེར་ཉེན་ཆེ་སྟེ། དོན་དུ་འགྲོ་བ་མི་
ཡིས་སའི་གོ་ལ་འདིའི་ས་ཡི་ཆ་ཤས་ཀྱི་ཡང་ཤས་ཙམ་ཞིག་ལས་ཟིན་གྱི་མེད་དོ། །
གལ་སྲིད་གོ་ལ་འདིའི་སྟེང་གི་མི་ཐེར་འབུམ་གཉིས་པོ་ཁྲོམ་སྐོར་ལ་འཚོགས་པ་
ནང་བཞིན་གཅིག་ལ་གཅིག་ཉེ་བར་འགྲེང་དུ་བཅུག་ཚེ། དཀྱུས་ལ་ལེ་དབར་ཉི་
ཤུ་དང་ཞེང་ལ་ལེ་དབར་ཉི་ཤུ་ལས་མེད་པའི་གྲོང་དཀྱིལ་གྱི་ཐང་ཆེན་ཞིག་ཏུ་
ཆུད་ཤག་ཤག་ཡིན་པ་ལྟར། ཞི་བདེ་རྒྱ་མཚོ་ཆེན་མོའི་གླིང་ཕྲན་ཆེས་ཆུང་ཤོས་
དེ་རུའང་འགྲོ་བ་མིའི་རིགས་མ་ལུས་པ་མཉམ་གཅིག་ཏུ་ཤོང་ཐུབ་ཀྱི་ཡོད་དོ། །
དེ་ལྟ་ནའང་མི་རྒན་པ་དག་གིས་ཁྱེད་ཅག་ལ་ཡིད་ཆེས་གནང་ག་ལ་སྲིད་
དེ་མི་སྲིད། ཁོ་ཚོ་རང་གིས་རང་ཉིད་ཀྱིས་ས་ཁྱོན་ཆེན་པོ་ཆེན་པོ་ཞིག་བདག་
ཏུ་བཟུང་ཡོད་སྙམ་གྱིན་མཆིས་ཤིང༌། ཁོ་ཚོ་རང་ཉིད་ནི་ལྗོན་པ་ཆེན་པོ་བྷ་ཨོ་
བྷབ་ནང་བཞིན་གལ་ཆེན་ཞིག་ཡིན་འདོད་ཀྱིན་གདའ། ཁྱེད་ཀྱིས་ཁོ་ཚོ་རང་
ཉིད་ལ་རྩིས་ཞིབ་མོ་ཞིག་རྒྱོབས་ཞེས་བསྐུལ་བ་ཙམ་གྱིས་འཐུས་ཏེ། ཁོ་ཚོ་ནི་
གྲངས་ཀ་ལ་དགའ་ཞིང་དེ་ཁོ་ན་ལ་སྤྲོ་བ་འཕེལ་བའི་ཕྱིར་རོ། །ཡིན་ནའང་།
ཁྱེད་ཅག་གིས་ལས་ཀ་ལྷག་མ་འདི་ཙམ་གྱི་ཕྱིར་རང་ཉིད་ཀྱི་གསེར་ལས་དཀོན་
པའི་དུས་ཚོད་ཆུད་དུ་ཟ་བར་མ་བྱེད་ཅིག ང་ལ་བློ་གཏད་པར་གྱིས་དང་། དེ་
ལ་དགོས་པ་ཅི་ཡང་མ་མཆིས་སོ། །
དེ་བས། རྒྱལ་སྲས་ཆུང་ཆུང་སའི་གོ་ལའི་སྟེང་དུ་འབྱོར་མ་ཐག་མི་གཅིག་
ཀྱང་མ་མཐོང་བས་ཧ་ལས་ནས། སྐར་མའི་གོ་ལ་གཞན་ཞིག་ཏུ་ནོར་བ་རེད་
དམ་སྙམ་ནས་སེམས་ཁྲལ་སྐྱེ་བཞིན་པའི་ཚེ་ན། གློ་བུར་ངང་བྱེ་མའི་ནང་དུ་ཨ་
ལོང་དུང་ཟླ་ལྟར་དཀར་བ་ཞིག་འཁྱིལ་གྱིན་པ་མཐོང་།
“དགོང་དྲོ་བདེ་ལེགས།” རྒྱལ་སྲས་ཆུང་ཆུང་གིས་ཅི་འདི་མེད་པར་་་་་
འཚམས་འདྲི་ཞུས།
“དགོང་དྲོ་བདེ་ལེགས།” སྦྲུལ་གྱིས་དེ་ལྟར་བཤད།
“ང་རང་འབབ་ཡུལ་འདི་སྐར་མའི་གོ་ལ་གང་རེད།” རྒྱལ་སྲས་ཆུང་ཆུང་
གིས་དེ་སྐད་དྲིས།
“སའི་གོ་ལ་རེད། ས་འདི་གླིང་ཆེན་ཨ་ཧྥེ་རི་ཀ་རེད།” སྦྲུལ་གྱིས་ལན་དུ་
སྨྲས།
“ཨ་ཙི་ དེས་ན་སའི་གོ་ལའི་སྟེང་དུ་མི་གཅིག་ཀྱང་མེད་པ་རེད་དམ།”
“ས་འདི་བྱེ་ཐང་རེད་པས། བྱེ་ཐང་དུ་མི་ཞིག་ག་ལ་ཡོད། སའི་གོ་ལ་ཧ་
ཅང་ཆེན་པོ་རེད།” སྦྲུལ་གྱིས་དེ་ལྟར་སྨྲས།
དེ་ནས་རྒྱལ་སྲས་ཆུང་ཆུང་རྡོ་ཕ་བོང་ཞིག་གི་སྟེང་དུ་བསྡད་ནས་ནམ་
མཁའ་ལ་ཅེ་རེར་བལྟས།
“ངས་བསམས་ན།” ཁོ་ན་རེ། “སྐར་མ་འདི་དག་ཉམས་པ་མེད་པར་
འོད་དུ་འཚེར་དོན་ཡང་། ནམ་ཉི་མ་ཞིག་ལ་མི་ཚང་མས་རང་རང་སོ་སོར་
དབང་བའི་སྐར་མ་དེ་རྙེད་ཐུབ་པའི་ཕྱིར་དུ་ཡིན་སྲིད། ལྟོས་དང་། ངའི་སྐར་
མ་དེ་ཏག་ཏག་འུ་གཉིས་ཀྱི་མགོ་ཐོག་ན་འདུག ཡིན་ནའང་རྒྱང་ཐག་ཧ་ཅང་
རིང་པོ་རེད།”
“དེ་སྙིང་རྗེ་པོ་ཞིག་འདུག” སྦྲུལ་ན་རེ། “ཁྱོད་རང་སའི་གོ་ལ་རུ་ཡོང་
དོན་ག་རེ་ཡིན།”
“ང་རང་མེ་ཏོག་ཅིག་དང་ལྷན་དུ་མ་མཐུན་པས་ཡོང་བ་ཡིན།” རྒྱལ་
སྲས་ཆུང་ཆུང་གིས་དེ་ལྟར་སྨྲས།
“ཨ་ཁ་ཁ།” སྦྲུལ་གྱིས་དེ་སྐད་བཤད།
དེ་ནས་གཉིས་ཀ་ཁ་རོག་གེར་སྨྲ་བ་མེད་པར་གྱུར།
“མི་རྣམས་གང་དུ་བཞུགས་ཡོད་པ་རེད།” མཐར་རྒྱལ་སྲས་ཆུང་ཆུང་གིས་
ཁ་བརྡའི་མུ་བསྐྱངས་སོང་། “བྱེ་མའི་ཐང་སྟོང་འདི་རུ་གྲོགས་མེད་ཁེར་རྐྱང་གི་
སྣང་བ་ཅུང་ཟད་འདུག …”
“མི་རྣམས་དང་མཉམ་དུ་བསྡད་ནའང་གྲོགས་མེད་ཁེར་རྐྱང་ཡིན་པ་རེད།”
སྦྲུལ་གྱིས་དེ་ལྟར་སྨྲས།
རྒྱལ་སྲས་ཆུང་ཆུང་གིས་སྦྲུལ་དེར་ཡུན་རིང་པོ་ཞིག་ལ་བལྟས་ནས་བསྡད།
“ཁྱོད་ཇི་འདྲའི་སྲོག་ཆགས་མཚར་པོ་ཞིག་རེད།” མཐར་ཁོས་དེ་ལྟར་བཤད།
,,“མཛུབ་མོ་ཞིག་གི་སྦོམ་མཐུག་ལས་མི་འདུག
“ཡིན་ནའང་། ང་ལ་རྒྱལ་པོ་ཞིག་གི་མཛུབ་མོ་ལས་ལྷག་པའི་མཐུ་སྟོབས་
ཡོད།” སྦྲུལ་གྱིས་དེ་ལྟར་སྨྲས།
རྒྱལ་སྲས་ཆུང་ཆུང་འཛུམ་དམུལ་ལེར་གྱུར་སོང༌།
“ཁྱོད་རང་དེ་འདྲ་མཐུ་སྟོབས་ལྡན་པ་ཞིག་མ་རེད། ཁྱོད་ལ་ཐ་ན་རྐང་
པའང་མི་འདུག་པས། ས་ཧ་ཅང་ཐག་རིང་ཞིག་ལ་སླེབས་དཀའ་ཚོད་འདུག”
“ངས་ཁྱེད་རང་ལམ་ཐག་ཤིན་ཏུ་རིང་པོ་ལ་སྐྱེལ་ཐུབ་པ་དེ་འདྲ། གྲུ་
གཟིངས་ཤིག་གིས་ཀྱང་ནུས་པ་མ་ཡིན།” སྦྲུལ་གྱིས་དེ་ལྟར་བཤད་པ་དང༌།
གསེར་གྱི་གདུབ་བུ་ཞིག་ནང་བཞིན་རྒྱལ་སྲས་ཆུང་ཆུང་གི་སྲེ་ལོང་ལ་དཀྲི་སྐོར་
བརྒྱབ། “ངས་རེག་ཚད་ཐམས་ཅད་ཁོ་ཚོ་ཡོང་སའི་གནས་དེ་ལ་ཕྱིར་སྐྱེལ་ཐུབ་
ཀྱི་ཡོད།” སྦྲུལ་གྱིས་ཡང་ན་རེ། “ཡིན་ནའང་ཁྱོད་ནི་སྐྱོན་དང་དྲི་མས་མ་གོས་
ཤིང༌། ནམ་མཁའི་སྐར་མ་ཞིག་ལས་ཡོང་བ་ཡིན་པས”
རྒྱལ་སྲས་ཆུང་ཆུང་ལ་ལན་གདབ་རྒྱུ་མེད་པར་གྱུར།
“འཛེང་རྡོ་མཁྲེགས་པོས་གྲུབ་པའི་སའི་གོ་ལ་འདི་རུ། ཁྱོད་ནི་གཉོམ་ཆུང་
ལ་ཉམ་ཞན་པས། །ང་རང་ཁྱོད་ལ་སྙིང་རྗེ་སྐྱེས་ཡོང་གི་འདུག” སྦྲུལ་གྱིས་སྨྲས་
པ། “གལ་སྲིད་ནམ་ཞིག་ཁྱོད་ཀྱིས་རང་གི་སྐར་མའི་གོ་ལ་དྲན་པས་མ་བཟོད་པ་
བྱུང་ན། ངས་ཁྱོད་རང”
“འོ། ངས་ཁྱོད་ཀྱི་ནང་དོན་ཧ་གོ་སོང་།” རྒྱལ་སྲས་ཆུང་ཆུང་གིས་སྨྲས་
པ། “ཡིན་ནའང་ཁྱོད་ཀྱིས་རྟག་པར་གབ་ཚིག་ལྟ་བུ་མི་གོ་བ་ཞིག་བཤད་དོན་ག་
རེ་ཡིན།”
“ངས་གབ་ཚིག་དེ་དག་ཚང་མའི་མདུད་པ་དགྲོལ་ཐུབ།” སྦྲུལ་གྱིས་དེ་་་་
ལྟར་བཤད།
དེ་ནས་སླར་ཡང་གཉིས་ཀར་སྨྲ་བ་མེད་པར་དལ་ཅག་གེར་གྱུར་ཏོ། 

ལེའུ་བཅོ་བརྒྱད་པ།

དེ་ནས་རྒྱལ་སྲས་ཆུང་ཆུང་ཁོང་བྱེ་མའི་ཐང་ཆེན་བརྒལ་ནས་རིང་དུ་ཕྱིན་
པར། མེ་ཏོག་རྐང་གཅིག་མ་གཏོགས་གཞན་ཅི་གང་ལའང་འཕྲད་མ་བྱུང་ངོ༌། །
མེ་ཏོག་གང་དེར་འདབ་མ་གསུམ་ཙམ་ལས་མེད་ཅིང་། མེ་ཏོག་གང་དེ་ལྟ་
མདོག་ཀྱང་མི་རི་བ་ཞིག་ཏུ་གདའོ།
“ཞོགས་པ་བདེ་ལེགས།” རྒྱལ་སྲས་ཆུང་ཆུང་གིས་དེ་ལྟར་སྨྲས།
“ཞོགས་པ་བདེ་ལེགས།” མེ་ཏོག་གིས་དེ་ལྟར་བཤད།
“མི་རྣམས་གང་དུ་བཞུགས་ཡོད་པ་རེད།” རྒྱལ་སྲས་ཆུང་ཆུང་གིས་གུས་
པ་དང་བཅས་དེ་ལྟར་དྲིས།
མེ་ཏོག་དེས་འགྲུལ་ཚོ་སྐོར་ཞིག་བྱེ་ཐང་བརྒལ་ནས་འགྲོ་བ་ལན་ཅིག་མཐོང་
མྱོང་།
“མི་རྣམས་ཟེར་རམ། ངངས་བསམས་ན་ཡོད་ནི་ཡོད་མོད། ཧ་ལམ་དྲུག་
གམ་བདུན་ཙམ་ལས་མེད་ཚོད་རེད། ལོ་འགའི་སྔོན་ལ་ངས་ཁོ་ཚོ་མཐོང་མྱོང་
ཡོད། ཡིན་ནའང་གང་ཞིག་ལ་ཁོ་ཚོ་འཚོལ་དུ་འགྲོ་དགོས་པ་སུས་ཀྱང་ཧ་གོ་ཡི་
མེད། སྐྱི་བསེར་རླུང་གིས་ཁོ་ཚོ་ག་ས་གང་ལ་འདེད་ཀྱིན་ཡོད། ཁོ་ཚོ་ལ་རྩ་
བ་ཚུགས་མེད་པས་འཚོ་བ་ལ་དཀའ་ཚེགས་ཧ་ཅང་ཆེ།”
“ག་ལེར་བཞུགས།” རྒྱལ་སྲས་ཆུང་ཆུང་གིས་དེ་ལྟར་སྨྲས།
“ག་ལེར་ཕེབས།” མེ་ཏོག་གིས་དེ་ལྟར་སྨྲས་སོ།།

ལེའུ་བཅུ་དགུ་པ།

དེ་ནས་རྒྱལ་སྲས་ཆུང་ཆུང་ཁོང་རི་བོ་སྤོ་མཐོན་པོ་ཞིག་གི་རྩེ་མོ་ལ་འགོས།
སྔོན་ཆད་ཁོས་རང་གི་པུས་མོ་དང་མཉམ་པའི་མེ་རི་གསུམ་པོ་ལས་གཞན་རི་བོ་
གང་ཡང་མཐོང་མྱོང་མེད་ཅིང་། མེ་རི་ཤི་བོ་དེ་ད་དུང་རྐང་སྟེགས་ཀྱང་བྱ་མྱོང་
ཡོད། དེ་ནས་ཁོས་རང་གིས་རང་ལ་འདི་ལྟར་སྨྲས། “རི་བོ་འདི་འདྲ་མཐོན་
པོ་ཞིག་རྩེ་ལ་འགོས་རྗེས། གོ་ལ་འདི་ཧྲིལ་པོ་དང་འདིའི་སྟེང་གི་འགྲོ་བ་མི་
རྣམས་མ་ལུས་པ་སྐྱུ་རུ་ར་ལག་མཐིལ་ཏུ་བླངས་པ་བཞིན་མཐོང་ངེས་རེད”
ཡིན་ནའང་ཁོའི་འདྲེན་བྱེད་ཀྱི་ལམ་དུ་མངོན་པ་ནི་བྲག་གི་རི་བོ་ཟོམ་རྣོ་ལ་ངོས་
གཟར་བ་དག་ཁོ་ན་ལས་མ་འདས་སོ། །
“ཀ་ཡེ།” ཁོས་ཅི་ཡིན་འདི་ཡིན་མེད་པའི་ངང་དེ་ལྟར་སྨྲས།
“ཀ་ཡེ……ཀ་ཡེ………ཀ་ཡེ ྄……” བྲག་ཅས་ལན་དུ་སྨྲས།
“ཁྱོད་ཚོ་སུ་ཡིན།” རྒྱལ་སྲས་ཆུང་ཆུང་གིས་དེ་ལྟར་དྲིས།
“ཁྱོད་ཚོ་སུ་ཡིན་་་ཁྱོད་ཚོ་སུ་ཡིན་་ཁྱོད་ཚོ་སུ་ཡིན” བྲག་ཅས་
ལན་དུ་སྨྲས།
“ང་ཚོ་གྲོགས་པོ་བསྒྲིགས་པར་བྱ། ང་རང་གྲོགས་མེད་ཁེར་རྐྱང་ཡིན།”
ཁོས་དེ་ལྟར་བཤད།
“ང་རང་གྲོགས་མེད་ཁེར་རྐྱང་ཡིན……ང་རང་གྲོགས་མེད་ཁེར་རྐྱང་ཡིན་
ང་རང་གྲོགས་མེད་ཁེར་རྐྱང་ཡིན” བྲག་ཅས་ལན་དུ་སྨྲས།
“གོ་ལ་ཇི་འདྲའི་ཡ་མཚན་པ་ཞིག་རེད།” ཁོའི་སེམས་ལ་འདི་ལྟར་སྙམ།
“ཐམས་ཅད་སྐམ་ཞིང་རྣོ་ལ་མཁྲེགས་པ། མི་རྣམས་ལ་ཀུན་རྟོག་རྒོད་པོ་ཅི་ཡང་
མེད་པ། ཁྱོད་ཀྱིས་ཅི་བཤད་ལད་དུ་ཟློ་བ་ལས་ཅི་ཡང་མི་ཤེས་པ་ཞིག་ཏུ་འདུག
མོས་ཡིན་ནའང་ང་རང་གནས་འཆའ་ས་དེར་མེ་ཏོག་ཅིག་ཡོད་ཅིང་། མོས་ནི་ནམ་
ཡང་སྐད་ཆ་ཅི་ཡོད་སྔོན་ལ་ཤོད་པར་བྱེད་དོ”

ལེའུ་ཉི་ཤུ་པ།

དེ་ལྟ་ནའང་རྒྱལ་སྲས་ཆུང་ཆུང་ཁོང་གིས་བྱེ་མའི་ལྗོངས་དང་བྲག་གི་རི་བོ་
བརྒལ། གངས་ཀྱི་ཐང་ཆེན་རྡོག་པས་མནན་ནས་ཡུན་རིང་པོར་བསྐྱོད་བསྐྱོད་
པའི་མཐར། གཞི་ནས་འགྲོ་ལམ་ཞིག་རྙེད་པར་གྱུར་ཅིང་། འགྲོ་ལམ་ཐམས་
ཅད་ནི་མི་རྣམས་གང་དུ་སྡོད་པ་དེ་ལ་འཐེན་གདའ་འོ། །
“ཞོགས་པ་བདེ་ལེགས།” ཁོས་དེ་ལྟར་སྨྲས།
མེ་ཏོག་རྒྱ་སེ་རྣམ་པར་བཞད་པའི་སྐྱེད་ཚལ་ཉམས་དགའ་བ་ཞིག་སྤྱན་
ལམ་དུ་མངོན་པར་གྱུར།
“ཞོགས་པ་བདེ་ལེགས།” རྒྱ་སེའི་ཚོགས་ཀྱིས་དེ་སྐད་བཤད།
རྒྱལ་སྲས་ཆུང་ཆུང་གིས་དེ་དག་ལ་མིག་ཧུར་རེར་བལྟས་ཤིང༌། མེ་ཏོག་
དེ་ཐམས་ཅད་ཁོ་རང་གི་མེ་ཏོག་གཅིག་པུ་དང་ཤིན་ཏུ་འདྲ་བར་འདུག
“ཁྱོད་ཅག་མེ་ཏོག་ག་རེ་ཡིན།” ཁོ་ཧ་ལས་པའི་ངང་དེ་ལྟར་དྲིས།
“ང་ཅག་མེ་ཏོག་རྒྱ་སེ་ཡིན།” རྒྱ་སེའི་ཚོགས་ཀྱིས་དེ་སྐད་བཤད།
“ཨ་ཁ་ཁ།” ཁོས་དེ་ལྟར་སྨྲས།
དེ་ནས་ཁོ་རང་ཤིན་ཏུ་མི་སྐྱིད་པར་གྱུར་སོང༌། ཁོའི་མེ་ཏོག་དེས་འཇིག་
རྟེན་གྱི་ཁམས་ཆེན་མོ་འདིར་མོའི་རིགས་ལ་མོ་གཅིག་པུ་ལས་མེད་པས་ཁྱད་པར་
ཅན་ཞིག་ཡིན་ཞེས་བརྗོད་མྱོང་མོད། ད་ལྟ། སྐྱེད་མོས་ཚལ་འདི་ཁོ་ནའི་ནང་
དུའང་མེ་ཏོག་གཅིག་པ་གཅིག་རྐྱང་སྟོང་ཕྲག་ལྔ་ལྷག་སྐྱེས་ནས་གདའ།
“མོ་རང་ཞེ་དྲགས་འཚིག་པ་ཟ་བ་ཐག་ཆོད་རེད།” ཁོས་རང་གིས་རང་ལ་
འདི་ལྟར་སྨྲས། “གལ་ཏེ་མོས་འདི་དག་མཐོང་བ་ཡིན་ན་གཞན་གྱི་འཕྱ་སྨོད་
ལ་གཡོལ་བའི་སླད་དུ། མོས་གློ་ལུ་མཚམས་མེད་དུ་བརྒྱབ་ནས་མ་ཤི་ཤི་མདོག་
གི་བཟོ་ཡང་བསྟན་ཡོང་ངེས། བདག་གིས་ད་དུང་དེ་ལ་གཅེས་སྐྱོང་གི་བཟོ་
སྟོན་དགོས་ཀྱི་ཡོད་དེ། དེ་མིན་ན་མེ་ཏོག་དེས་ང་རང་ཁྱད་དུ་གསོད་པའི་ཕྱིར་
དོན་དམ་རང་ཤི་མི་རྒྱག་པའི་ངེས་པའང་ག་ལ་ཡོད་དེ་མེད།”
དེ་ནས་ཡང་ཁོས་རང་གིས་རང་ལ་སྨྲས་པ། “ངས་ནི་རང་ལ་མེ་ཏོག་ཁྱད་
པར་ཅན་ཞིག་ཡོད་པས་འབྱོར་པ་དང་ལྡན་པར་འདོད་ཡོད་མོད། དོན་དུ་
དེའང་མེ་ཏོག་རྒྱ་སེ་དཀྱུས་མ་ཞིག་ལས་རེད་མི་འདུག དེའི་ཁར་མེ་རི་གསུམ་
པོའང་པུས་མོ་ལ་མ་གཏོགས་མི་སླེབས་ཤིང༌། ཤི་བོ་དེའང་དུས་གཏན་དུ་མི་
འཕྱུར་བར་ཡང་སྲིད་པས། རྒྱུ་ལོངས་སྤྱོད་འདི་ཙམ་གྱིས་ང་རང་རྒྱལ་སྲས་
རླབས་ཆེ་བ་ཞིག་ཏུ་ག་འདྲ་བྱས་ནས་འགྱུར་རམ” སྨྲས་པ་དང་ཁོ་རང་སྤང་
ལ་ཁ་སྦུབ་ཏུ་ཉལ་ནས་བཤུམ་པར་གྱུར་ཏོ། །

ལེའུ་ཉེར་གཅིག་པ།

དེ་ནས་སྐབས་དེ་ཙ་ན་ཝ་མོ་མངོན་པར་གྱུར་ཏོ། །
“ཞོགས་པ་བདེ་ལེགས།” ཝ་མོས་དེ་སྐད་སྨྲས།
“ཞོགས་པ་བདེ་ལེགས།” རྒྱལ་སྲས་ཆུང་ཆུང་གིས་གུས་པ་དང་བཅས་་་་་
ལན་དུ་སྨྲས་མོད། ཕྱོགས་བཞིར་བལྟས་པ་ལ་ཅི་ཡང་མཐོང་ལམ་དུ་མ་མངོན།
“ང་འདི་གར་ཡོད།” སྒྲ་དེས་སྨྲས་པ། “ཀུ་ཤུའི་ལྗོན་པའི་འོག་”
“ཁྱོད་རང་སུ་ཡིན།” རྒྱལ་སྲས་ཆུང་ཆུང་གིས་དྲིས་པ། “ཁྱོད་རང་ཞེ་
དྲགས་སྙིང་རྗེ་པོ་ཞིག་འདུག”
“ང་ཝ་མོ་ཞིག་ཡིན།” ཝ་མོས་དེ་ལྟར་བཤད།
“ཚུར་ཤོག་དང་། ངེད་གཉིས་མཉམ་དུ་རྩེད་མོ་རྩེ།” རྒྱལ་སྲས་ཆུང་ཆུང་
གིས་དེ་ལྟར་རེ་བ་བཏོན། “ངའི་སེམས་པ་ཞེ་དྲགས་སྐྱིད་པོ་མི་འདུག”
“ང་ཁྱོད་དང་མཉམ་དུ་རྩེ་ཆོག་གི་མེད།” ཝ་མོས་སྨྲས་པ། “ང་རང་ད་
དུང་གཡུང་ལ་བཏུལ་མེད།”
“ཨ་ཁ དགོངས་དག” རྒྱལ་སྲས་ཆུང་ཆུང་གིས་དེ་སྐད་སྨྲས་པ་
དང༌། འདང་ཅུང་ཟད་བརྒྱབ་པ་དང་ཡང་ན་རེ། “གཡུང་ལ་བཏུལ་ཞེས་པ་ག་
རེ་རེད།”
“ཁྱོད་རང་ས་འདིའི་མིན་པ་འདུག” ཝ་མོས་དྲིས་པ་ན་རེ། “ཁྱོད་ག་རེ་
འཚོལ་དུ་ཡོང་བ་ཡིན།”
“ངས་མི་རྣམས་འཚོལ་གྱིན་ཡོད།” རྒྱལ་སྲས་ཆུང་ཆུང་ན་རེ། “གཡུང་ལ་
བཏུལ་ཞེས་པ་ག་རེ་རེད།”
“མི་རྣམས་ནི།” ཝ་མོས་སྨྲས་པ། “ལག་ཏུ་མེ་མདའ་ཐོགས་ནས་རྔོན་
རྒྱག་གི་ཡོད་པས། དངོས་གནས་རྙོག་དྲ་ཚ་པོ་ཞིག་ཡིན། ཁོ་ཚོས་ད་དུང་བྱ་
མོའང་གསོ་ཡི་ཡོད། དེ་ནི་ང་རང་ཁོ་ཚོ་ལ་སྤྲོ་བ་འཕེལ་ས་གཅིག་པུ་རེད། ཁྱོད་
ཀྱིས་ཀྱང་བྱ་མོ་འཚོལ་གྱིན་ཡོད་དམ།”
“མེད།” རྒྱལ་སྲས་ཆུང་ཆུང་ན་རེ། “ངས་གྲོགས་པོ་ཞིག་འཚོལ་གྱིན་
ཡོད། གཡུང་ལ་བཏུལ་ཞེས་པ་ག་རེ་རེད།”
“དེ་ནི་མི་རྣམས་ཀྱིས་རྟག་པར་སྣང་མེད་དུ་སྐྱུར་བར་བྱེད་པ་ཞིག་རེད།
དེའི་དོན་ནི‘འབྲེལ་བ་འཛུགས་པཱ་རེད”
‘“འབྲེལ་བ་འཛུགས་པ’ཟེར་ན་ག་རེ་རེད།”
“དེ་རེད།” ཝ་མོས་སྨྲས་པ། “ད་ལྟ་ང་ལ་མཚོན་ན། ཁྱོད་ནི་ཁྱེའུ་རང་
ག་བ་ཁྱེའུ་གཞན་པ་ཁྲི་མ་འབུམ་དང་གཅིག་པ་གཅིག་རྐྱང་ཡིན་པ་ཞིག་ལས་མ་
འདས། ང་ལ་ཁྱོད་རང་མཁོ་བ་མེད་ཅིང་། ཁྱོད་ལ་ངའང་དགོས་པ་ཅི་ཡང་
མེད། ཁྱོད་ལ་མཚོན་ནའང་ང་ནི་ཝ་མོ་རང་ག་བ་ཝ་མོ་གཞན་པ་ཁྲི་མ་འབུམ་
དང་ཁྱད་པར་ཅི་ཡང་མེད་པ་ཞིག་ཡིན། ཡིན་ནའང་ཁྱོད་ཀྱིས་ང་རང་གཡུང་
ལ་བཏུལ་བ་ཡིན་ན། ངེད་གཉིས་སོ་སོ་ལ་ཕན་ཚུན་དགོས་པར་འགྱུར་ཅིང༌།
ཁྱོད་ནི་འཇིག་རྟེན་འདིའི་སྟེང་གི་ང་ཡི་ཁྱེའུ་གཅིག་པུ་ཡིན་པ་དང༌། ང་རང་
ཡང་འཇིག་རྟེན་འདིའི་སྟེང་གི་ཁྱོད་ཀྱི་ཝ་མོ་གཅིག་པུར་ཆགས་ཀྱི་རེད”
“ངས་ཏོག་ཙམ་ཧ་གོ་སོང་།” རྒྱལ་སྲས་ཆུང་ཆུང་གིས་སྨྲས་པ། “མེ་
ཏོག་ཅིག་ཡོད་པ…ངས་བསམས་ན་དེས་ང་རང་གཡུང་ལ་བཏུལ་ཟིན”
“ཡིན་སྲིད་ཀྱི་རེད།” ཝ་མོ་ན་རེ། “སའི་གོ་ལ་འདིའི་སྟེང་དུ་ཁྲ་ཁྲ་རིག་
རིག་མང་པོ་མཐོང་རྒྱུ་ཡོད།”
“འོ། དེ་སའི་གོ་ལའི་སྟེང་མ་རེད།” རྒྱལ་སྲས་ཆུང་ཆུང་གིས་དེ་སྐད་
བཤད།
“སྐར་མའི་གོ་ལ་གཞན་ཞིག་གི་སྟེང་
རེད་དམ།”ཝ་མོ་དེ་ཤིན་ཏུ་ཡ་མཚར་བ་
ལྟར་སྣང་།
“རེད།”
“གོ་ལ་དེར་རྔོན་པ་ཡོད་དམ།”
“མེད།”
“ཨ་ཧ། དེ་ངོ་མཚར་བ་ལ། དེས་ན་བྱ་མོ་ཡོད་དམ།”
“མེད།”
“བཟང་པོ་བཅུ་འཛོམས་ཤིག་གང་ན་ཡོད།” ཝ་མོས་ཤུགས་རིང་ཞིག་
ཕྱུངས་མོད། ཅུང་ཙམ་གྱི་རྗེས་སུ་སླར་རང་གི་འཆར་སྒོ་དེ་ལ་ཕྱིར་འཁོར་བྱུང་།
“ངའི་འཚོ་བ་ནི་ཆིག་རྐྱ་བ་སྙིང་པོ་ཅི་ཡང་མི་འདུག ངས་བྱ་མོ་རྔོན་པ་ཇི་་་་་་་
བཞིན་མི་རྣམས་ཀྱིས་ང་ལ་རྔོན་རྒྱག་གི་ཡོད།། བྱ་མོ་ཐམས་ཅད་འདྲ་བ་ཇི་་་་་་་
བཞིན་མི་ཐམས་ཅད་ཀྱང་གཅིག་པ་གཅིག་རྐྱང་རེད་པས། ང་རང་ད་ལྟ་ཉོབ་
ནས་ཞེ་ཐང་ཆད་ཀྱི་འདུག ཡིན་ནའང་ཁྱོད་ཀྱིས་ང་རང་གཡུང་ལ་བཏུལ་བ་
ཡིན་ན། ངའི་འཚོ་བ་ལ་སླར་ཡང་ཉི་འོད་ལམ་ལམ་གྱིས་ཁེངས་ངེས་པ་གདོན་
མི་ཟ། ངས་མི་གཞན་དག་ཐམས་ཅད་ཀྱི་རྡོག་སྒྲ་དང་གཏན་ནས་མི་འདྲ་བའི་
རྡོག་སྒྲ་ཞིག་ཐོས་ཐུབ། རྡོག་སྒྲ་གཞན་དག་གིས་ང་རང་ཕྱིར་ས་འོག་ལ་འཛུལ་
དུ་འཇུག་ནའང་། ཁྱོད་ཀྱི་རྡོག་སྒྲ་ནི་རྣ་ལ་འཇེབས་པའི་རོལ་དབྱངས་ཤིག་དང་
འདྲ་བར་ང་རང་དོང་ཁུང་ལས་ཕྱི་ལ་འདྲེན་པར་ངེས། དེ་མིན་ལྟོས་དང་།
ཁྱོད་ཀྱིས་ཕར་ཕྱོགས་ཀྱི་གྲོ་ཞིང་དེ་མཐོང་བྱུང་ངམ། ངས་བག་ལེབ་ཟ་ཡི་མེད་
སྟབས་གྲོ་འབྲུ་ཡིས་ང་ལ་གོ་ཕྲན་བུ་ཙམ་ཡང་མི་ཆོད། གྲོ་ཞིང་ཡང་ང་ལ་མཚོན་
ན་སྙིང་པོ་ཅི་ཡང་མེད། ངོ་མ་བློ་ཕམ་དགོས་པ་ཞིག་མ་རེད་དམ། ཡིན་
ནའང་ཁྱོད་ཀྱི་དབུ་སྐྲའི་ཁ་དོག་སེར་ཁྱུག་གེ་ཡོད་པ་དེས་ཐམས་ཅད་སླར་མཛེས་
སྡུག་ལྡན་པ་ཞིག་ཏུ་བྱས་ཡོད་དེ། ཁྱོད་ཀྱིས་ང་རང་གཡུང་ལ་བཏུལ་ཉིན་དེ་
ནས་བཟུང་། བདག་གིས་གསེར་མདོག་གི་གྲོ་སྙེ་དེ་དག་མཐོང་ཐེངས་རེར་ཁྱོད་
རང་ཡིད་ལ་དྲན་པར་ངེས་ཤིང༌། གྲོ་ཞིང་བསེར་བུས་སྒུལ་བའི་སྒྲ་དབྱངས་ཀྱིས་
ཀྱང་ང་ཡི་ཡིད་དབང་འགུག་པར་ངེས”
དེ་ནས་ཝ་མོ་དལ་ཅག་གེར་གྱུར་པ་དང་། མིག་ཅེ་རེར་རྒྱལ་སྲས་ཆུང་
ཆུང་ལ་བལྟས་ནས་ཡུད་ཙམ་འགོར། “སྐུ་མཁྱེན……ང་རང་གཡུང་ལ་གདུལ་
རོགས།” ཁོས་དེ་ལྟར་བཤད།
“ངས་ཀྱང་ཧ་ཅང་གདུལ་འདོད།” རྒྱལ་སྲས་ཆུང་ཆུང་གིས་ལན་དུ་སྨྲས་
པ། “ཡིན་ནའང་ང་ལ་ཁོམ་པ་དེ་ཙམ་མི་འདུག ངས་ད་དུང་གྲོགས་པོ་འཚོལ་
དགོས་ཤིང་ཤེས་པར་བྱ་བའང་མང་པོ་ཡོད།”
“གཡུང་ལ་བཏུལ་བ་དག་ཁོ་ནར་ད་གཟོད་ངེས་ཤེས་སྐྱེ་ཐུབ་ཀྱི་ཡོད།” ཝ་
མོས་སྨྲས་པ། “མི་རྣམས་ལ་དོན་དག་ཅི་གང་ལའང་ངེས་ཤེས་སྐྱེ་བའི་ཁོམ་པ་
མེད་པར། ཚོང་ཁང་གི་སྟེགས་བུར་བཤམས་པའི་རྒྱུ་རྫས་ཁོ་ན་ཉོ་བར་བྱེད།
ཡིན་ནའང་གྲོགས་པོ་སྟེགས་བུ་རུ་བཤམས་ནས་འཚོང་སའི་ཚོང་ཁང་ཞིག་གང་
ནའང་མེད་པས། མི་རྣམས་ཀྱང་གཞར་ཡང་གྲོགས་མེད་ཁེར་རྐྱང་གི་ངང་དུ་
ལུས་ཡོད། གལ་སྲིད་ཁྱོད་ལ་གྲོགས་པོ་ཞིག་དགོས་འདོད་ན། ང་རང་གཡུང་
ལ་གདུལ་རོགས།”
“འོ་ན་དེ་ལ་ག་རེ་བྱེད་དགོས་པ་རེད།” རྒྱལ་སྲས་ཆུང་ཆུང་གིས་དེ་སྐད་
དྲིས།
“དེ་ལ་ངང་རྒྱུད་རིང་པོ་ཞིག་དགོས་ཀྱི་ཡོད།” ཝ་མོས་ལན་དུ་སྨྲས་པ།
“ཐོག་མར་ཁྱོད་རང་ང་དང་ཐག་ཅུང་ཙམ་རིང་བའི་ཕ་གིའི་སྤང་ཐོག་དེར་སྡོད།
ངས་རང་གི་མིག་ཟུར་གྱིས་ཁྱོད་ལ་བལྟ་ཆོག་ཅིང་ཁྱོད་ཀྱིས་ཚིག་གཅིག་ཀྱང་
བཤད་པར་མི་བྱ། །སྐད་ཆ་ནི་གོ་བ་ལོག་པར་ལེན་པའི་འབྱུང་རྩ་རེད། ཡིན་
ནའང་དེ་ནས་ཉི་མ་གཅིག་རེ་གཅིག་རེར། ཁྱོད་རང་ང་དང་བར་ཐག་ཇེ་ཉེ་ཇེ་
ཉེར་སྡོད་ཆོག”
དེའི་ཕྱི་ཉིན། རྒྱལ་སྲས་ཆུང་ཆུང་ཕྱིར་ལོག་བྱུང་།
“ཉི་མ་རེར་དུས་ཚོད་གཅིག་ལ་གཏན་ཁེལ་ནས་ཡོང་ཐུབ་ན་རབ་ཡིན།”
ཝ་མོས་སྨྲས་པ། “དཔེར་ན། གལ་སྲིད་ཁྱོད་རང་ཉིན་རེའི་ཕྱི་དྲོའི་ཆུ་ཚོད་
བཞི་པའི་སྟེང་ཡོང་རྒྱུར་གཏན་ཁེལ་ན། ང་རང་ཆུ་ཚོད་གསུམ་པ་ནས་བཟུང་
དགའ་བར་འགྱུར་ཅིང་། ཆུ་ཚོད་བཞི་པ་ལ་ཇི་སྲིད་ཉེ་བར་འགྲོ་བ་དེ་སྲིད་ཀྱིས་
དགའ་བ་འཕེལ་ངེས། ཆུ་ཚོད་བཞི་པ་ལོན་པ་དང་དགའ་བས་རབ་ཏུ་འཚབ་
ནས་སྡོད་བཟོད་མེད་པ་ལྟར་འགྱུར། དགའ་བ་ཡིས་ཀྱང་འདི་ལྟར་ཀུན་ལ་
མནར་གཅོད་གཏོང་བ་མ་རེད་དམ། ཡིན་ནའང་གལ་སྲིད་ཁྱོད་རང་སྔར་ལྟར་
ནམ་ཡོང་ནམ་སླེབས་ཅི་ཆ་མེད་ཚེ། ངས་དུས་ནམ་ཞིག་ལ་རང་གི་དགའ་བའི་
སེམས་པ་གྲ་སྒྲིག་བྱ་དགོས་པའང་ཤེས་པར་མི་འགྱུར་རོ……འདི་ལ་ད་དུང་ཆོ་ག་
ཞིག་ཀྱང་དགོས།”
“ཆོ་ག་ཟེར་བ་ག་རེ་རེད།” རྒྱལ་སྲས་ཆུང་ཆུང་གིས་དེ་ལྟར་དྲིས།
“དེ་ནི་མི་རྣམས་ཀྱིས་རྟག་པར་སྣང་མེད་དུ་སྐྱུར་བར་བྱེད་པའི་དོན་གཞན་
ཞིག་རེད།” ཝ་མོས་སྨྲས་པ། “དེ་ནི་ཉི་མ་ཞིག་ཉི་མ་གཞན་དག་དང་མི་འདྲ་
བ་དང་། དུས་ཚོད་ཅིག་དུས་ཚོད་གཞན་དག་དང་མི་འདྲ་བར་གཏན་ཁེལ་བ་
ལ་ཟེར། དཔེར་ན་ངའི་རྔོན་པ་དག་ལ་ཆོ་ག་ཞིག་ཡོད། ཁོ་ཚོ་བདུན་ཕྲག་རེ་
རེའི་གཟའ་ཕུར་བུའི་ཉིན་གྲོང་ཚོའི་ནང་གི་སྐྱེས་མ་དག་དང་ལྷན་དུ་ཞབས་བྲོ་
རྒྱག་པར་ཕྱིན་འགྲོ་ཡི་ཡོད། དེའི་རྐྱེན་གྱིས་གཟའ་ཕུར་བུའི་ཉིན་ནི་ཉིན་མོ་དཔེ་
མི་སྲིད་པའི་སྐྱིད་པོ་ཞིག་ཡིན་པས། ཉིན་དེ་ཁོ་ནར་ང་རང་སོས་ལྷོད་ལྷོད་ཀྱིས་
རྒུན་འབྲུམ་གྱི་ཞིང་ར་ལ་འཆམ་འཆམ་དུ་ཐོན་ཆོག་གི་ཡོད། གལ་སྲིད་རྔོན་པ་
ཚོའི་ཞབས་བྲོ་རྒྱག་དུས་ལ་གཏན་ཁེལ་ཅི་ཡང་མེད་ཚེ། ཉིན་མོའི་རེ་རེའི་ཁ་
དོག་སྐྱ་ཐལ་ལེ་གཅིག་པ་གཅིག་རྐྱང་རང་ཡིན་སྲིད་ཅིང༌། ངའི་གུང་སེང་བག་
དྲོ་བ་དེའང་མེད་པར་གྱུར་པ་མ་རེད་དམ།”
དེ་ལྟ་དེ་ལྟར་རྒྱལ་སྲས་ཆུང་ཆུང་གིས་ཝ་མོ་དེ་གཡུང་ལ་བཏུལ་བར་བྱས་
ཤིང་། དེ་ནས་འབྲལ་ཁའི་ཉིན་མོའང་ཉེ་བར་སླེབས་པར་གྱུར་ཏོ། །
“ཀྱི་ཧུད།” ཝ་མོས་སྨྲས་པ། “ངའི་མིག་ཆུ་ཤོར་འགྲོ་ཡི་རེད།”
“དེ་ཁྱོད་རང་ཉིད་ནོར་བ་རེད།” རྒྱལ་སྲས་ཆུང་ཆུང་ན་རེ། “ངས་ཁྱེད་
རང་ལ་གནོད་པ་ཅི་གང་ཡང་བཟོ་བསམ་གྱི་མེད། ཡིན་ནའང་ཁྱོད་ཀྱིས་ང་ལ་
བཙན་གྱིས་ཁྱེད་རང་གཡུང་ལ་འདུལ་དུ་བཅུག་པ་རེད…”
“ཡིན་དང་ཡིན།” ཝ་མོས་དེ་ལྟར་བཤད།
“ཡིན་ནའང་ཁྱོད་ལ་སྔར་བཞིན་མིག་ཆུ་ཤོར་འགྲོ་ཡི་རེད།” རྒྱལ་སྲས་ཆུང་
ཆུང་གིས་དེ་ལྟར་སྨྲས།
“ཤོར་ཤག་ཤག་རེད།”
“དེས་ན་ཁྱོད་རང་ལ་ཐོབ་བྱ་ཅི་ཡང་མ་ཡོད་པ་རེད་དམ།”
“ང་ལ་ཅི་ཞིག་ཐོབ་བྱུང་།” ཝ་མོ་ན་རེ། “གྲོ་ཞིང་གི་ཁ་དོག་ལས་ང་ལ་
ཅི་ཞིག་ཐོབ་བྱུང་།” ཁྱུག་ཙམ་གྱིས་ཡང་ན་རེ། “ད་ནི་མེ་ཏོག་རྒྱ་སེ་དེ་དག་
ལ་སླར་ལན་ཅིག་ལྟ་རུ་ཕྱིན་དང་། ཁྱོད་ཀྱིས་རང་གི་མེ་ཏོག་དེ་འཇིག་རྟེན་
ཁམས་ཆེན་མོའི་རྒྱ་སེ་ཁྱད་པར་ཅན་གཅིག་པུ་དེ་ཡིན་པ་ཧ་གོ་ཡོང་ངེས། དེ་
ནས་ཕྱིར་ང་ལ་གྱེས་མཇལ་ཞུ་བར་ཕེབས་ཤོག་དང༌། ང་ལ་ལེགས་སྐྱེས་སུ་
དབུལ་རྒྱུའི་གསང་བ་ཞིག་ཡོད།”
དེ་ནས་རྒྱལ་སྲས་ཆུང་ཆུང་སླར་མེ་ཏོག་རྒྱ་སེའི་སྐྱེད་ཚལ་ཉམས་དགའ་བ་
དེར་ལྟ་རུ་ཕྱིན།
“ཁྱོད་ཅག་ནི་ངའི་མེ་ཏོག་རྒྱ་སེ་དང་ཁྱོན་ནས་མི་འདྲ་བར། ཁྱོད་ཅག་ད་
དུང་སུ་གང་ཡང་མ་ཡིན་ནོ། །” ཁོས་དེ་དག་ལ་སྨྲས་པ། “གཞན་གྱིས་ཁྱོད་
ཚོ་གཡུང་ལ་བཏུལ་མེད་པ་བཞིན། ཁྱོད་ཚོས་ཀྱང་གཞན་སུའང་གཡུང་ལ་
བཏུལ་མེད་པས། ཁྱོད་ཚོ་ནི་སྔོན་ཆད་ཀྱི་ཝ་མོ་དེ་དང་གཉིས་སུ་མེད་དོ། །
སྐབས་དེ་དུས་ཁོའང་ཝ་མོ་ཁྲི་མ་འབུམ་དང་འདྲ་བ་རང་ག་བ་ཞིག་ལས་མ་འདས།
ཡིན་ནའང་ཁོ་དང་ངེད་གཉིས་གྲོགས་པོ་རུ་གྱུར་ཟིན་པས། ད་ལྟ་ཝ་མོ་དེ་ནི་
འཇིག་རྟེན་ཁམས་ཆེན་མོའི་ནང་གི་ངའི་ཝ་མོ་གཅིག་པུ་ཡིན་ནོ། །”
མེ་ཏོག་རྒྱ་སེ་དག་ནི་འཚེར་སྣང་དང་བཅས་སྙེམ་ཆུང་བར་གྱུར།
“ཁྱོད་ཅག་ཡིད་འོང་ལྟ་ན་སྡུག་ནའང༌། ཕྱི་ཚུལ་འཕྱོར་བ་ཙམ་ལས་དོན་
གྱི་སྙིང་པོས་སྟོང་།” ཁོས་མུ་རུ་སྨྲས་པ། “ཁྱོད་ཅག་གི་སླད་དུ་རང་སྲོག་བློས་
གཏོང་ཐུབ་མཁན་སུ་གང་ཡང་མེད། ལམ་འགྲོ་པ་དཀྱུས་མ་ཞིག་གི་མིག་ལམ་དུ་
ངའི་རྒྱ་སེ་དེའང་ཁྱོད་ཚོ་དང་གཅིག་པ་གཅིག་རྐྱང་ཡིན་པ་བསྙོན་དུ་མེད། ཡིན་
མེ་ནའང་ང་ལ་མཚོན་ན་ངའི་མེ་ཏོག་རྒྱ་སེ་སྟེ་མེ་ཏོག་རྐང་གཅིག་པོ་དེའང་། མི་
ཏོག་ཁྱོད་ཚོ་ཐམས་ཅད་ལས་ཀྱང་དེ་བས་གལ་ཆེན་དོན་ཆེན་ཞིག་ཡིན་པ་སྨྲ་མི་
དགོས་ཏེ། རྒྱུ་མཚན་ནི་ང་ཡིས་གཙང་ཆུ་སྦྲེངས་ས་དེ་མོ་རང་ཡིན་པས་སོ། །ང་
ཡིས་ཤེལ་ཕོར་འགེབས་ས་དེ་མོ་རང་ཡིན་པས་སོ། །ང་ཡིས་ཡོལ་བ་གཡོགས་ས་དེ་
མོ་རང་ཡིན་པས་སོ། །ང་ཡིས་སྔོ་འབུ་གསོད་ས་དེ་མོ་རང་ཡིན་པས་སོ། །ཕྱེ་མ་
ལེབ་ཏུ་འགྱུར་ངེས་པ་གཉིས་གསུམ་ཞིག་ཤུལ་ཏུ་བསྐྱུར་ཏོ། །སྡུག་ཡུས་དང་རང་
བསྟོད་ཤོད་དུས་ཉན་ས་དེ་མོ་རང་ཡིན་པས་སོ། །ཐ་ན་ལན་རེར་སྨྲ་བ་མེད་པར་
མིག་གིས་ཅེར་ས་དེའང་མོ་རང་ཡིན་པའི་ཕྱིར་ཏེ། མཐར་གཏུག་ན་མོ་ནི་བདག་
གི་མེ་ཏོག་རྒྱ་སེ་ཡིན་པའི་ཕྱིར་ནའོ། །”
དེ་ནས་རྒྱལ་སྲས་ཆུང་ཆུང་ཕྱིར་ཝ་མོའི་གམ་དུ་ལོག
“ག་ལེར་བཞུགས།” ཁོས་དེ་ལྟར་བཤད།
“ག་ལེར་ཕེབས།” ཝ་མོ་ན་རེ། “འདི་ནི་ངའི་གསང་བ་དེ་ཡིན། ཧ་ཅང་
ལས་སླ་པོ་ཡོད། སེམས་ཀྱིས་མ་གཏོགས་གསལ་པོར་མི་མཐོང་སྟེ། །ཆུ་བུར་
མིག་གིས་དོན་དམ་མཐོང་མི་འགྱུར། །”
“ཆུ་བུར་མིག་གིས་དོན་དམ་མཐོང་མི་འགྱུར། །” རྒྱལ་སྲས་ཆུང་ཆུང་གིས་
མི་བརྗེད་པའི་སླད་དེ་སྐད་རྗེས་སུ་བཟླས།
“ཁྱོད་ཀྱིས་རང་གི་རྒྱ་སེར་བཏང་བའི་དུས་ཚོད་ཀྱིས། །དེ་ཉིད་ཀུན་ཏུ་གལ་
ཆེན་ཞིག་ཏུ་བྱས་གྱུར་ཡོད། །”
“ང་ཡིས་རང་གི་རྒྱ་སེར་བཏང་བའི་དུས་ཚོད་ཀྱིས། །”རྒྱལ་སྲས་
ཆུང་ཆུང་གིས་མི་བརྗེད་པའི་སླད་དུ་དེ་སྐད་རྗེས་སུ་བཟླས།
“མི་རྣམས་ཀྱིས་གནས་ལུགས་འདི་སྔ་མོ་ནས་བརྗེད་ཚར་ཡོད།” ཝ་མོ་ན་
རེ། “ཡིན་ནའང་ཁྱོད་ཀྱིས་ཡིད་ལ་དམ་པོར་ཟུངས་ལ་མ་བརྗེད་པ་གྱིས། རང་
གིས་ཅི་ཞིག་གཡུང་ལ་བཏུལ་བ་དེར་དུས་གཏན་དུ་འགན་འཁུར་དགོས་པ་ཇི་
བཞིན། ཁྱོད་ཀྱིས་ཀྱང་རང་གི་མེ་ཏོག་རྒྱ་སེ་དེ་འགན་དུ་འཁུར་དགོས”
“ངས་རང་གི་མེ་ཏོག་རྒྱ་སེ་འགན་དུ་འཁུར་དགོས” རྒྱལ་སྲས་ཆུང་
ཆུང་གིས་མི་བརྗེད་པའི་སླད་དུ་དེ་སྐད་རྗེས་སུ་བཟླས་པར་གྱུར་ཏོ། །

ལེའུ་ཉེར་གཉིས་པ།

“ཞོགས་པ་བདེ་ལེགས།” རྒྱལ་སྲས་ཆུང་ཆུང་གིས་སྨྲས།
“ཞོགས་པ་བདེ་ལེགས།” ལྕགས་ལམ་མཐུད་ཁ་བསྒྱུར་མཁན་གྱིས་སྨྲས།
“ཁྱོད་ཀྱིས་འདི་གར་ག་རེ་གནང་གི་ཡོད།” རྒྱལ་སྲས་ཆུང་ཆུང་གིས་དེ་་་་
ལྟར་དྲིས།
“ངས་འགྲུལ་པ་དག་ཐེངས་རེར་མི་སྟོང་རེ་བདམས་ནས་སྐྱེལ་གྱིན་ཡོད།”
ལྕགས་ལམ་མཐུད་ཁ་བསྒྱུར་མཁན་ན་རེ། “ངས་ཁོ་ཚོ་འདྲུད་པའི་མེ་འཁོར་དག་
ལན་རེར་གཡས་དང་། ལན་རེར་གཡོན་ལ་གཏོང་གིན་ཡོད།”
སྐབས་དེར་མེ་འཁོར་ཤིན་ཏུ་མགྱོགས་པོ། ང་རོ་གནམ་ལྕགས་ལྟ་བུ་སྒྲོག་
པ། གློག་འོད་ཕྲོམ་ཕྲོམ་འཕྲོ་བ་ཞིག་གམ་ནས་བརྒྱུགས་ཕྱིན་ནས་ལྕགས་ལམ་
མཐུད་ཁ་བསྒྱུར་མཁན་གྱི་ཁང་ཆུང་དེ་ཡོམ་ཡོམ་སྐྱོམ་པར་བྱས་སོང་།
“ཁོ་ཚོ་འདི་འདྲའི་བྲེལ་ཟིང་ཚ་པོ་ལ།” རྒྱལ་སྲས་ཆུང་ཆུང་ན་རེ། “ཁོ་
ཚོས་ག་རེ་འཚོལ་གྱིན་ཡོད་རེད།”
“དེ་མེ་འཁོར་ཁ་ལོ་བསྒྱུར་མཁན་རང་ཉིད་ཀྱིས་ཀྱང་ཧ་གོ་ཡི་ཡོད་མ་རེད།”
ལྕགས་ལམ་མཐུད་ཁ་བསྒྱུར་མཁན་གྱིས་དེ་ལྟར་བཤད།
སྐབས་དེར་ཡང་མེ་འཁོར་ཤིན་ཏུ་མགྱོགས་པོ། ང་རོ་གནམ་ལྕགས་ལྟ་བུ་
སྒྲོག་པ། གློག་འོད་ཕྲོམ་ཕྲོམ་འཕྲོ་བ་ཞིག་ལྡོག་ཕྱོགས་སུ་བརྒྱུགས་ནས་ཕྱིན།
“ཁོ་ཚོ་དེ་མ་ཐག་ཏུ་ཕྱིར་ལོག་བྱུང་བ་རེད་དམ།” རྒྱལ་སྲས་ཆུང་ཆུང་
གིས་དེ་ལྟར་དྲིས།
“མེ་འཁོར་གཅིག་པ་མ་རེད།” ལྕགས་ལམ་མཐུད་ཁ་བསྒྱུར་མཁན་གྱིས་
སྨྲས་པ། “ལམ་གཉིས་གཤིབ་ཡོད་པས་མེ་འཁོར་གཉིས་ཕར་ཚུར་གཏོང་ཐུབ་ཀྱི་
ཡོད།་”
“ཁོ་ཚོ་རང་ཉིད་སྡོད་སའི་གནས་དེ་ལ་ཡིད་མ་ཚིམ་པ་རེད་དམ།” རྒྱལ་
སྲས་ཆུང་ཆུང་གིས་དེ་ལྟར་དྲིས།
“མི་ཐམས་ཅད་རང་རང་གི་སྡོད་ས་ལ་ཡིད་ཚིམ་དུས་ཤིག་གཏན་ནས་
མེད།” ལྕགས་ལམ་མཐུད་ཁ་བསྒྱུར་མཁན་གྱིས་དེ་ལྟར་བཤད།
དེ་ནས་མེ་འཁོར་ཤིན་ཏུ་མགྱོགས་པོ། ང་རོ་གནམ་ལྕགས་ལྟ་བུ་སྒྲོག་པ།
གློག་འོད་ཕྲོམ་ཕྲོམ་འཕྲོ་བ་གསུམ་པ་དེ་བརྒྱུགས་ནས་ཕྱིན་སོང༌།
“འདི་ཚོས་འགྲུལ་པ་དང་པོ་དེ་དག་གི་རྗེས་འདེད་པ་རེད་དམ།” རྒྱལ་
སྲས་ཆུང་ཆུང་གིས་དེ་ལྟར་དྲིས།
“ཁོ་ཚོས་སུ་གང་གི་རྗེས་ཀྱང་འདེད་ཀྱིན་མེད།” ལྕགས་ལམ་མཐུད་ཁ་
བསྒྱུར་མཁན་གྱིས་སྨྲས་པ། “ཁོ་ཚོ་ལྕགས་སྒམ་གྲུ་བཞི་དེའི་ནང་དུ་ལ་ལ་གཉིད་
དུ་ཡུར། ལ་ལས་གཡལ་བ་གཏོང་གིན་བསྡད་ཡོད། ལོ་ན་ཕྲ་བའི་བྱིས་པ་ཚོ་
ཁོ་ནས་སྣ་བ་སྒེའུ་ཁུང་ངོས་ལ་གླན་ནས་མཚར་ཉམས་ཀྱིས་ཕྱི་ལ་ལྟ་བཞིན་ཡོད།”
“བྱིས་པ་ཚོ་ཁོ་ནས་ད་གཟོད་རང་གིས་ཅི་ཞིག་འཚོལ་གྱིན་པ་ཧ་གོ་ཡི་ཡོད།”
རྒྱལ་སྲས་ཆུང་ཆུང་གིས་སྨྲས་པ། “ཁོ་ཚོས་གོས་ཚལ་གྱི་ཨ་ལད་པད་ཀོ་ཞིག་གི་
སླད་དུའང་། དུས་ཚོད་མང་པོ་བཏང་ནས་དེ་ཉིད་གལ་པོ་ཆེར་འཛིན་པས།
གཞན་སུ་ཞིག་གིས་དེ་འཕྲོག་པར་བརྩམས་ན་ཁོ་ཚོ་ངུ་བར་བྱེད་དོ”
“ཁོ་ཚོ་ནི་བསོད་ནམས་དང་ལྡན་པ་ཉིད་དོ། །” ལྕགས་ལམ་མཐུད་ཁ་
བསྒྱུར་མཁན་གྱིས་དེ་ལྟར་སྨྲས་སོ།།

ལེའུ་ཉེར་གསུམ་པ།

“ཞོགས་པ་བདེ་ལེགས།” རྒྱལ་སྲས་ཆུང་ཆུང་གིས་དེ་ལྟར་བཤད།
“ཞོགས་པ་བདེ་ལེགས།” ཚོང་པས་དེ་ལྟར་སྨྲས། ཚོང་པ་དེས་མི་རྣམས་
ཀྱི་སྐོམ་པ་གསོ་བའི་སྨན་རྫས་མཚར་པོ་ཞིག་འཚོང་གིན་ཡོད་པ་སྟེ། བདུན་
ཕྲག་རེ་ལ་ཁོའི་སྨན་གྱི་རིལ་བུ་གཅིག་རེ་འཐུང་བ་དང་དེ་སྲིད་དུ་ཁ་སྐོམ་པར་མི་
འགྱུར་ལོ་སྐད།
“ཁྱོད་ཀྱིས་སྨན་གྱི་རིལ་བུ་འདི་དག་འཚོང་དོན་ག་རེ་ཡིན།”
“དེས་དུས་ཚོད་མང་པོ་ཞིག་བསྲི་ཐུབ་ཀྱི་ཡོད།” ཚོང་པས་སྨྲས་པ། “ཆེད་
མཁས་པ་ཚོས་སྨན་གྱི་རིལ་བུ་གཅིག་གིས་བདུན་ཕྲག་རེ་ལ་ཆུ་ཚོད་སྐར་མ་ལྔ་
བཅུ་ང་གསུམ་བསྲི་ཐུབ་ཀྱི་འདུག་ཅེས་སྡོམ་རྩིས་བརྒྱབ་འདུག”
“དེས་ན་བསྲིས་ཡོང་བའི་ཆུ་ཚོད་སྐར་མ་ལྔ་བཅུ་ང་གསུམ་དེའི་ནང་དུ་ག་
རེ་བྱེད་ཀྱི་ཡིན།”
“དེ་རང་གིས་ཅི་འདོད་འདོད་དུ་སྤྱད་ཆོག”
“གལ་ཏེ་ང་ལ།” རྒྱལ་སྲས་ཆུང་ཆུང་གིས་རང་གིས་རང་ལ་འདི་ལྟར་སྨྲས།
“རང་གིས་ཅི་དགར་སྤྱད་ཆོག་པའི་སྐར་མ་ལྔ་བཅུ་ང་གསུམ་ཡོད་པར་གྱུར་ཚེ།
ང་ནི་གོམ་པ་དལ་ལྷོད་ལྷོད་སྤོས་ནས་ཆུ་མིག་ཅིག་གི་ཕྱོགས་སུ་འགྲོ་བར་འདོད་
དོ”

ལེའུ་ཉེར་བཞི་པ།

དེ་ལྟར་བདག་གི་གནམ་གྲུ་བྱེ་མའི་ཐང་དཀྱིལ་ལ་ལྷུང་ནས་ཉིན་ཞག་
བརྒྱད་འགོར་བའི་ཉིན་འདིར། བདག་གིས་རྒྱལ་སྲས་ཆུང་ཆུང་གི་ངག་ལས་སྨན་
གྱི་རིལ་བུ་འཚོང་བའི་ཚོང་པ་དེའི་གཏམ་རྒྱུད་ལ་ཉན་གྱིན། བཏུང་ཆུའི་ཐིགས་
པ་ཆེས་རྗེས་མ་དེའང་མ་ལུས་པར་བཏུང་ཚར་སོང༌།
“ཨ་ཧ།” ངས་རྒྱལ་སྲས་ཆུང་ཆུང་ལ་འདི་ལྟར་བཤད། “ཁྱེའུ་ཁྱོད་ཀྱི་
ཕྱིར་དྲན་དག་ནི་ཞེ་དྲགས་ཉམས་དགའ་བར་འདུག ཡིན་ནའང་ངས་ད་དུང་
ཡང་གནམ་གྲུ་ལ་ཞིག་གསོ་མ་ཐུབ་པའི་ཁར། བཏུང་བྱའི་ཆུའང་ཡོངས་སུ་
རྫོགས་པར་གྱུར་པས། ང་རང་ཡང་གོམ་པ་དལ་ལྷོད་ལྷོད་སྤོས་ནས་ཆུ་མིག་
ཅིག་གི་ཕྱོགས་སུ་འགྲོ་ཐུབ་པ་བྱུང་ན་ཇི་འདྲའི་བསོད་ནམས་དང་ལྡན་པ་ལ།”
“ངའི་གྲོགས་པོ་ཝ་མོ་དེས་ང་ལ་ན་རེ”
“ཁྱེའུ་ཆུང་ཆུང་། འདི་ཝ་མོ་དེ་དང་འབྲེལ་བ་ཁྱོན་ནས་མེད།”
“དེའི་རྒྱུ་མཚན་ག་རེ་རེད།”
“ངེད་གཉིས་སྐོམ་པ་ཡིས་འཆི་ལ་ཉེ་བའི་ཕྱིར་རེད།”
རྒྱལ་སྲས་ཆུང་ཆུང་གིས་ངའི་བསམ་ཕྱོགས་ཧ་མ་གོ་བས་ང་ལ་འདི་ལྟར་
སྨྲས། “ཐ་ན་འཆི་བ་མགོ་ལ་སླེབས་ནའང༌། གྲོགས་པོ་ཞིག་ཡོད་པ་ནི་ཇི་
འདྲའི་སྐྱིད་པ་ལ། །ང་ནི་ང་ལ་ཝ་མོ་གྲོགས་པོ་ཞིག་ཡོད་པ་དེར་ཞེ་དྲགས་དགའ་
པོ་ཡོང་གི་འདུག”
“ཁོས་ཉེན་ཁ་ཇི་འདྲ་ཞིག་ཡོད་པ་ཧ་གོ་ཡི་མི་འདུག” ངས་རང་གིས་རང་
ལ་འདི་ལྟར་སྨྲས། “ཁོས་ནམ་ཡང་བཀྲེས་སྐོམ་ཞེས་པ་ཞིག་ཚོར་མི་སྲིད་དེ། ཁོ་
ལ་ཉི་མའི་འོད་ཐིག་ཕྲན་ཙམ་གྱིས་ཀྱང་ཆོག་པས་སོ”
ཡིན་ནའང་རྒྱལ་སྲས་ཆུང་ཆུང་གིས་ང་ལ་ལྟ་ཞིང་ངའི་སེམས་ལ་ཅི་ཞིག་
དྲན་གྱིན་པ་ཤེས་སོང་བ་ཇི་བཞིན་འདི་ལྟར་བཤད། “ང་རང་ཡང་ཁ་སྐོམ་གྱི་
འདུག……འུ་གཉིས་ཁྲོན་པ་ཞིག་འཚོལ་དུ་འགྲོ”
བྱེ་ཐང་མཐའ་ཡས་པ་འདི་ལྟ་བུ་ཞིག་ཏུ་དམིགས་ཡུལ་གང་ཡང་མེད་པར་
ཁྲོན་པ་ཞིག་འཚོལ་དུ་འགྲོ་བ་ནི་ལས་ཀ་ཆོ་མེད་དགོད་བྲོ་བ་ཞིག་ཅི་ལ་མིན་སྙམ་
ནས། བདག་གིས་མ་རངས་པའི་ཕྱག་རྒྱ་ཞིག་བསྟན། ཡིན་ནའང་དེ་ལྟ་
ནའང་། མཐར་ངེད་གཉིས་ཀྱིས་བྱེ་ཀློང་དུ་གོམ་པ་སྤོ་བཞིན་ལམ་དུ་མི་ཆས་ཀ་
མེད་བྱུང་ངོ་། །
དེ་ནས་ངེད་གཉིས་ཀྱིས་ཆུ་ཚོད་དུ་མའི་རིང་ལ་སྨྲ་བ་ཅི་ཡང་མ་བྱུང་བར།
ཁ་ཁུ་སིམ་པོར་གོམ་པ་བརྒྱབ་པའི་མཐར། མུན་ཡོངས་སུ་རུབ་ནས་རྒྱུ་སྐར་བྱེ་
བས་བར་སྣང་བརྒྱན་པར་བྱས། བདག་ནི་སྐོམ་པའི་དབང་གིས་ཚ་བ་རྒྱས་སམ་
ཅི་ཡིན་མ་ཤེས་པར། སྐར་མའི་ཚོགས་དེ་དག་རྨི་ལམ་གྱི་དབྱིངས་སུ་སྣང་བ་
འདྲ་བར་གྱུར་ཅིང་། རྒྱལ་སྲས་ཆུང་ཆུང་གི་སྐད་ཆ་དག་ནི་དྲན་པའི་ཀློང་ཞིག་
ཏུ་ཡོམ་ཡོམ་འགུལ་གྱིན་འདུག
“དེས་ན། ཁྱོད་ཀྱང་ཁ་སྐོམ་གྱི་འདུག་གམ།” ངས་དེ་ལྟར་དྲིས།
ཁོས་བདག་གི་དྲི་བ་ལ་ལན་མི་གདབ་པར། ང་ལ་སྨྲས་པ་ན་རེ། “ཆུ་ནི་
སེམས་ལའང་ཤིན་ཏུ་སྨན་གྱི་ཡོད”
བདག་གིས་སྐད་ཆ་དེ་ཧ་གོ་བར་མ་གྱུར་ནའང་ཅི་ཡང་མ་སྨྲས་པར་
བསྡད………ད་ལྟ་ནི་རྒྱལ་སྲས་ཆུང་ཆུང་ལ་དྲི་བ་འདྲི་བའི་སྐབས་མ་ཡིན་པ་ངས་
ཀྱང་ཤེས་སོ།
ཁོ་ཐང་ཆད་ནས་སར་ཙོག་བྱུང་བས་ངའང་ཁོའི་འཁྲིས་སུ་ཙོག་གེར་བསྡད།
ཁུ་སིམ་པོར་ཡུད་ཙམ་འགོར་རྗེས་ཁོས་སླར་ཡང་སྨྲས་པ་ན་རེ། “སྐར་མའི་
ཚོགས་རྣམས་འདི་འདྲ་ཡིད་དུ་འོང་བ་ནི། མཐོང་ཐབས་བྲལ་བའི་མེ་ཏོག་ཅིག་
སྟེང་དུ་སྦས་ཡོད་པས་མ་ཡིན་ནམ”
བདག་གིས་ལན་དུ“ཡིན་དང་ཡིན”ཞེས་པ་ཙམ་ལས་ཚིག་ཅི་ཡང་ངག་ལས་
མ་འཁྲོལ་བས། ཟླ་བའི་བསིལ་ཟེར་གོས་སུ་བཀླུབས་པའི་བྱེ་རིའི་ཟེ་རྒྱུད་ལ་མིག་
ཅེ་རེར་བལྟས།
“བྱེ་ཐང་ནི་ཇི་འདྲའི་ཡིད་དུ་འོང་བ་ལ།” རྒྱལ་སྲས་ཆུང་ཆུང་གིས་སླར་
ཡང་འདི་ལྟར་སྨྲས།
འདི་ནི་ཏག་ཏག་བདེན་པ་ཡིན་ཏེ། ང་རང་ནི་དུས་ཀུན་ཏུ་བྱེ་ཐང་ལ་
དགའ་པོ་ཡོད་པས། རྣམ་ཀུན་བྱེ་མའི་དེའུ་རུ་ཙོག་པུར་སྡོད་དུས། ཁྲ་ཆེན་
མིག་གིས་རིག་རྒྱུ་དང་དར་ལུང་རྣ་བས་ཐོས་རྒྱུ་ཅི་ཡང་མེད་ནའང༌། ཞི་ཞིང་
འཇགས་པའི་ཀློང་དེ་ནས་ནམ་ཡང་ཅི་ཞིག་ལྷམ་མེར་ལྷང་ངེར་འོད་དུ་འཚེར་
བར་བྱེད།
“བྱེ་ཐང་འདི་འདྲ་ཡིད་དུ་འོང་བ་ཡང་།” རྒྱལ་སྲས་ཆུང་ཆུང་ན་རེ།
“དེའི་ཀློང་གང་ཞིག་ཏུ་ཁྲོན་པ་ཞིག་སྦས་ཡོད་པས་ཡིན་ངེས།”
ཧ་ལས་དགོས་པ་ཞིག་ལ། བདག་གིས་གློ་བུར་དུ་བྱེ་ཀློང་ན་ལྷམ་མེར་
ལྷང་ངེར་འཚེར་བ་དེའི་གསང་བ་གསལ་ལེར་བརྟོལ་སོང༌། དེ་ཡང་ང་རང་ལོ་
ན་ཧ་ཅང་ཕྲ་བའི་དུས་སུ། འཚོ་བ་རོལ་སའི་གཞིས་ཁང་རྙིང་པ་ཞིག་གི་གནས་
གང་ཞིག་ཏུ་རིན་པོ་ཆེའི་གཏེར་མཛོད་ཅིག་སྦས་ཡོད་པའི་གཏམ་ཞིག་ཀུན་ལ་
གྲགས་མོད། མི་སུ་གང་གིས་ཀྱང་གཏེར་མཛོད་དེ་རྙེད་མ་མྱོང་ལ། གཅིག་
བྱས་ན་ཁོ་ཚོས་བཙལ་ཡང་མེད་ཀྱང་སྲིད། དེ་ལྟ་ནའང་། སུས་ཀྱང་མ་མཐོང་
བའི་གཏེར་མཛོད་དེས་གཞིས་ཁང་ཧྲིལ་པོ་ཤིན་ཏུ་ངོ་མཚར་བ་ཞིག་ཏུ་བྱས་སོང་
བས། གཞིས་ཁང་དེའི་ཡ་ཆུང་སེམས་ཀྱི་གཏིང་ལའང་གསང་བ་ཞིག་སྦས་ཡོད་
ཚོད་ཡིན།
“རེད།” བདག་གིས་རྒྱལ་སྲས་ཆུང་ཆུང་ལ་འདི་ལྟར་བཤད “གཞིས་
ཁང་དང༌། ནམ་མཁའི་སྐར་མ། བྱེ་མའི་ཐང་ཆེན་གང་ཡིན་རུང་། མཐོང་
དུ་མེད་པ་ཞིག་གིས་དེ་དག་ཡིད་དུ་འོང་བར་བྱས་འདུག”
“དགའ་བ་ལ།” ཁོ་ན་རེ། “ད་ནི་ཁྱོད་ཀྱང་ངའི་ཝ་མོ་དང་འདྲ་པོ་ཆགས་
འདུག”
དེ་ནས་རྒྱལ་སྲས་ཆུང་ཆུང་ངལ་བས་གཉིད་ཁུག་པར་གྱུར་པས། བདག་
གིས་ཁོ་རང་པང་དུ་བླངས་ནས་སླར་ཡང་ལམ་ལ་ཆས། ང་ཡི་སེམས་པ་རབ་ཏུ་
ཁོལ་བར་གྱུར། རང་གི་ལག་ཏུ་ནོར་བུ་རིན་པོ་ཆེ་གས་སླ་བ་ཞིག་ཐོགས་པ་དང་
འདྲ་ཞིང༌། སའི་གོ་ལའི་ཁམས་འདི་ན་འདི་བས་གས་ཆག་སླ་བ་ཞིག་གར་ཡང་
རྙེད་དུ་མེད་སྙམ་པ་བྱུང༌། ཟླ་འོད་ཀྱི་བསིལ་ཟེར་བྱུགས་པའི་ཁྱེའུ་དེའི་བཞིན་
གྱི་སྐྱ་མདངས་དང་ཟུམ་པའི་སྤྱན་ཟུང་། བསེར་བུས་ཡང་མོར་སྒུལ་བའི་སྐྲ་ལོ་
བཅས་ལ་ལྟ་བཞིན་དུ་རང་གིས་རང་ལ་འདི་ལྟར་སྨྲས་སོ། །“ང་ཡིས་མཐོང་བ་ཕྱི་
ཡི་སྣང་བ་ཙམ། །དོན་དམ་ཆོས་དག་མིག་གིས་མཐོང་མ་ཡིན། །....”
དེ་ནས་རྒྱལ་སྲས་ཆུང་ཆུང་གི་ཞལ་ཕྱེད་ཙམ་ཕྱེ་ནས་འཛུམ་ཙམ་གནང་བའི་
ཚེ་ན། བདག་གིས་སླར་ཡང་རང་གིས་རང་ལ་འདི་ལྟར་སྨྲས་སོ། །“གཉིད་དུ་
ཡུར་བའི་རྒྱལ་སྲས་ཆུང་ཆུང་འདིས་ང་ཡི་ཡིད་སེམས་དྲག་ཏུ་སྒུལ་བར་བྱེད་པ་ནི་
ཁོ་རང་རང་གི་མེ་ཏོག་ལ་ལར་ཞེན་ཆེ་བ་དེ་རེད། དེའི་རྐྱེན་གྱིས་ཐ་ན་ཁོ་རང་
གཉིད་དུ་ཡུར་བའི་ཚེ་ནའང་། མཆོད་མེ་ཅིག་གི་མེ་ལྕེ་ནང་བཞིན་མེ་ཏོག་རྒྱ་སེ་
ཡི་སྣང་བརྙན་དེ་ཁོའི་ལུས་སྟེང་ན་འོད་དུ་འཚེར་གྱིན་གདའ དེ་ནས་
བདག་གིས་སྔར་བས་ཀྱང་ཁོ་ལས་གས་ཆག་སླ་བ་ཞིག་གཏན་ནས་མི་འདུག་སྙམ་
པར་གྱུར་ཏོ། །མཆོད་མེ་དག་ནི་ལེགས་པོར་བསྲུང་དགོས་ཏེ། །རླུང་འཚུབ་རེས་
ཀྱང་དེ་དག་གསོད་པ་སླ། །
དེ་ལྟ་དེ་ལྟར་གོམ་པ་བོར་ནས་ཞོགས་པའི་སྐྱ་མདའ་གཏོང་ཉེ་བར་སླེབས་
པ་དང་། བདག་གིས་གཞི་ནས་ཁྲོན་པ་ཞིག་རྙེད་བྱུང་ངོ་། །

ལེའུ་ཉེར་ལྔ་པ།

དེ་ནས་རྒྱལ་སྲས་ཆུང་ཆུང་ན་རེ། “མི་རྣམས་ནི་ཤིན་ཏུ་མྱུར་བའི་མེ་
འཁོར་ལ་བསྡད་པར་གྱུར་ནའང་། རང་རང་གིས་དོན་དམ་ཅི་ཞིག་འཚོལ་གྱིན་
་ཡང་མི་ཤེས་པར་འདུག་པས། ཧབ་ཧོབ་ངང་སྡོད་མི་ཚུགས་ཤིང་བྲེལ་
བྲེལ་ཟང་ཟིང་གིས་མུ་ཁྱུད་གཅིག་ལ་སྐོར་བ་རྒྱག་གིན་གདའ” ཡང་མུ་
མཐུད་ནས་སྨྲས་པ་ན་རེ། “དེ་ལ་ཆོ་ཅི་ཡང་མི་འདུག”
ངེད་གཉིས་ཀྱིས་རྙེད་པའི་ཁྲོན་པ་དེ་ནི་ས་ཧ་རའི་ཁྲོན་པ་བྱེ་མའི་ཀློང་དུ་
ཁུང་བུ་ཞིག་བྲུས་པ་ཙམ་པོ་དག་དང་ཁྱོན་ནས་མི་འདྲ་བར། བལྟས་པ་ཙམ་
གྱིས་གྲོང་གསེབ་ཀྱི་ཁྲོན་པ་ཞིག་དང་འདྲ་མོད། ས་འདི་གར་གྲོང་གསེབ་ཀྱི་རྗེས་
ཙམ་ཡང་མཐོང་དུ་མེད་པས། ངས་རང་ཉིད་གཉིད་ཁུག་ནས་མནལ་ལམ་དུ་
འཁྲུལ་སྣང་ཤར་གྱི་འདུག་བསམས་སོང༌།
“ཡ་མཚན་པ་ལ།” ངས་རྒྱལ་སྲས་ཆུང་ཆུང་ལ་འདི་ལྟར་སྨྲས། “འཐེན་
འཁོར་དང་ཟོ་བ། ཐག་པ་བཅས་ཆ་ཚང་བ་སྟ་གོན་བྱས་ཚར་འདུག”
ཁོ་གད་མོ་དགོད་ཀྱིན་ཐག་པ་ལ་འཇུས་ནས་འཐེན་འཁོར་སྒུལ་གྲབས་
བརྩམས་པ་ལ། འཐེན་འཁོར་དེས་རླུང་ཕྱོགས་འཇལ་མདའ་རྙིང་པ་ཡུན་རིང་
རླུང་གིས་མ་བསྒུལ་བར་གཉིད་དུ་ཡུར་བ་ཞིག་གི་སྒྲ་ལྟ་བུ་ལྗིད་ཀྱིས་ནོན་པའི་
འཁུན་སྒྲ་ཞིག་ཕྱུང་བར་གྱུར།
“ཐོས་སོང་ངམ།” རྒྱལ་སྲས་ཆུང་ཆུང་གིས་སྨྲས་པ། “འུ་གཉིས་ཀྱིས་
ཁྲོན་པ་འདི་སྟུག་པོའི་གཉིད་ལས་བསླངས་ནས། དེས་དགའ་བའི་གཞས་གཏོང་
གི་འདུག”
ངས་ཁོ་རང་ཐང་ཆད་དུ་འཇུག་མ་བསམས། “ང་ཡོང་ལ་སྒུལ་བར་བྱ།”
ངས་འདི་ལྟར་སྨྲས། “དེ་ཁྱོད་ལ་ལྕི་དྲགས་སོང་།”
ག་ལེ་ག་ལེར་བདག་གིས་ཟོ་བ་ཁྲོན་པའི་ཁ་རུ་འདེགས་ཐུབ་པ་བྱུང་བས།
གཟབ་གཟབ་ནན་ནན་གྱིས་དེ་གར་བཞག་པ་ཡིན་ལ། རྣ་བའི་ལམ་དུ་ད་དུང་
ཡང་འཐེན་འཁོར་གྱི་གླུ་སྒྲ་མཚམས་མེད་པར་གྲག་ཅིང༌། སྐྱོམ་མཚམས་མ་
བཞག་པའི་ཟོམ་ཆུའི་ངོས་ནས། ནངས་སྔ་མོའི་ཉི་མའི་འོད་མདངས་མིག་
ཞགས་ལ་འཁོར་ཡོང༌།
“ངས་ཆུ་འཐུང་བསམ་གྱི་འདུག” རྒྱལ་སྲས་ཆུང་ཆུང་ན་རེ། “ང་ལ་ཉུང་
ངུ་ཙམ་ལྡུད་རོགས།
སྐབས་འདིར་བདག་གིས་གཞི་ནས་ཁོས་ཅི་ཞིག་འཚོལ་གྱིན་པ་ཧ་གོ་སོང་།
བདག་གིས་ཟོ་བ་དེ་ཁོའི་མཆུ་འགྲམ་ལ་ཡར་བཏེགས་པ་དང་། ཁོས་ངང་
གིས་མིག་ཟུང་བཙུམ་ནས་ཆུ་ཁམ་གང་ཙམ་གང་ཙམ་གྱིས་བཏུངས་ཤིང༌།
ཚུལ་དེ་ནི་རོ་མངར་བའི་གསོལ་སྟོན་ཞིག་ལ་རོལ་བ་དང་དབྱེར་མ་མཆིས།
སྐབས་འདིར་ཆུ་དེའང་སྐོམ་པ་སེལ་བྱེད་ཁོ་ན་ཙམ་གཏན་ནས་མ་ཡིན་པར།
ཆུའི་ཐིགས་པ་རེ་རེའང་སྐར་མ་ཐོད་དུ་བཟུང་བའི་གོམ་བགྲོད་དང༌། འཐེན་
འཁོར་མནལ་ལས་སད་པའི་སྒྲ་དབྱངས། ཐག་པ་ཤུགས་ཀྱིས་འཐེན་པའི་དཔུང་
སྟོབས་ལས་ཟགས་ཡོང་བ་ཡིན་པས། མི་སེམས་ལ་དགའ་བདེ་སྦྱིན་པའི་གསོལ་
ས་ཤིག་དང་མཉམ་པར་བྱེད་ཅིང༌། དེ་ནི་ང་རང་ཆུང་ངུའི་དུས་སུ་ཡེ་ཤུའི་
འཁྲུངས་སྐར་ལ་རྟེན་དུ་འབུལ་བའི་ལྗོན་པའི་གློག་འོད་དང་། ནམ་ཕྱེད་དཀོན་
མཆོག་ལ་སྐྱབས་སུ་ཞུ་བའི་ཆོས་ཀྱི་མགུར་དབྱངས། ཟོལ་གྱིས་མ་བཅོས་པའི་མི་
རྣམས་ཀྱི་བརྩེ་བའི་འཛུམ་མདངས་བཅས་ཀྱིས། བདག་གི་ཡེ་ཤུའི་འཁྲུངས་སྐར་
གྱི་ལེགས་སྐྱེས་དག་ལ་སྔ་ན་མེད་པའི་བཀྲག་མདངས་བསྩལ་བ་དང་ཡང་གཉིས་
སུ་མེད་དོ། །
“ཁྱོད་རང་གནས་འཆའ་ས་འདིའི་མི་རྣམས་ཀྱིས།” རྒྱལ་སྲས་ཆུང་ཆུང་ན་
རེ། “སྐྱེད་ཚལ་གཅིག་ལ་མེ་ཏོག་རྒྱ་སེ་སྟོང་ཕྲག་ལྔ་ལྷག་བཏབ་ཡོད་ནའང་
ཁོ་ཚོ་རང་ཉིད་ཀྱིས་འཚོལ་གྱིན་པ་དེ་ད་དུང་ཡང་མ་རྙེད་པར་ལུས་འདུག”
“ཁོ་ཚོས་རྙེད་ཀྱི་མེད།” བདག་གིས་ལན་དུ་སྨྲས།
“དོན་དུ་ཁོ་ཚོས་འཚོལ་གྱིན་པ་གང་དེ་མེ་ཏོག་རྒྱ་སེ་རྐང་གཅིག་གམ། ཆུ་
ཐིགས་ཀྱི་རྡུལ་ཆུང་ངུ་ཞིག་ཏུའང་རྙེད་ཐུབ་ཀྱི་ཡོད”
“རྙེད་ཤག་ཤག་རེད།” བདག་གིས་ལན་དུ་སྨྲས།
རྒྱལ་སྲས་ཆུང་ཆུང་གིས་མུ་མཐུད་དུ་སྨྲས་པ་ན་རེ། “ཆུ་བུར་མིག་ནི་ཀུན་ཏུ་
ལོང་བ་སྟེ། །ཐམས་ཅད་དག་པ་སེམས་ཀྱིས་འཚོལ་བར་བྱ། །”
དེ་ནས་བདག་གིས་ཀྱང་ངང་གིས་ཆུ་འཐུང་བ་ཡིན་ལ། དབུགས་ཀྱང་མི་
འཚངས་པར་ཤིན་ཏུ་བདེ་བར་གྱུར་ཅིང་། ཞོགས་པའི་སྐྱ་མདས་བྱེ་ཐང་རིལ་
པོར་སྦྲང་རྩིའི་ཁ་དོག་གིས་བྱུགས་ནས་ཡིད་ལ་བག་དྲོ་བའི་སྣང་བས་ཡོངས་སུ་
ཁྱབ་པ་བྱུང༌། ཡིན་ནའང་བདག་གི་བློ་འདིར་ད་དུང་ཡང་སྐྱོ་ཤས་དབང་མེད་
དུ་འབྱུང་བ་འདི་ཡང་ཅི།
“ཁྱོད་རང་ཁ་དན་ཚིག་ལ་གནས་དགོས།” རྒྱལ་སྲས་ཆུང་ཆུང་སླར་ཡང་
བདག་གི་གམ་དུ་ཙོག་ནས་དེ་སྐད་བཤད།
“ཁ་དན་ག་རེ་བཞག་སོང་།”
“ཁྱོད་ཀྱིས་ཤེས་པ་ལྟར་་ལུག་ལ་མཆུ་ཁེབས་ཤིག་འབྲི་རྒྱུ་དེ་་ངས་མེ་
ཏོག་དེ་ལ་འགན་འཁུར་དགོས།”
དེ་ནས་བདག་གིས་བྲིས་ཟིན་པའི་རི་མོ་དག་ཁུག་མ་ལས་ཕྱིར་བླངས་པར།
རྒྱལ་སྲས་ཆུང་ཆུང་གིས་དེ་དག་ལ་མིག་གིས་བཤེར་ཙམ་བྱས་པ་དང་དགོད་ཞོར་
དུ། “ཁྱོད་ཀྱིས་བྲིས་པའི་ལྗོན་པ་ཆེན་པོ་བྷ་ཨོ་བྷབ་ནི་པད་ཚལ་ཞིག་དང་འདྲ་
པོ་འདུག”ཟེར།
“ཨོ།” ངས་ད་དུང་ལྗོན་པ་ཆེན་པོ་བྷ་ཨོ་བྷབ་དེ་ཡག་པོ་ཞིག་འཁྱོངས་
ཡོད་བསམས་ནས་ངའོ་སྙམ་མྱོང་ཡོད།
“ཁྱོད་ཀྱི་ཝ་མོ་་དེའི་རྣ་ཅོག་གཉིས་ཀ་་རྭ་ཅོ་ཆ་གཅིག་དང་འདྲ་པོ་
འདུག་་ཞེ་དྲགས་རིང་པོ་རེད་འདུག” སྨྲས་པ་དང་ཁོ་རང་སླར་ཡང་གད་མོ་
བགད་བྱུང་།
“ངའི་རྒྱལ་སྲས་ཆུང་ཆུང་། སྐད་ཆ་གཟུ་བོ་ཞིག་ལབ་རོགས་ཞུ།” བདག་
གིས་ཁོ་ལ་འདི་ལྟར་བཤད། “ངས་སྦྲུལ་ཆེན་གྱི་ཕོ་བའི་ཕྱི་ནང་གཉིས་ཀ་ལས་
གཞན་རི་མོ་ཅི་ཡང་འབྲི་ཤེས་ཀྱི་མེད།”
“འོ། དེ་ལ་སྣང་དག་བྱེད་དགོས་མེད།” ཁོ་ན་རེ། “བྱིས་པ་རྣམས་ཀྱིས་
ཧ་གོ་ཡི་རེད།”
དེས་ནས་བདག་གིས་མཆུ་ཁེབས་ཤིག་བྲིས་པ་དང་། སེམས་འཚམ་ཅིང་
ལྗིད་ཏིག་གེར་གྱུར་པའི་ངང་ཁོ་ལ་སྤྲད་པ་ཡིན། “ཁྱོད་ལ་ངས་མི་ཤེས་པའི་
འཆར་གཞི་ག་རེ་ཡོད་དམ”
ཡིན་ནའང་ཁོས་དེ་ལ་ལན་མི་གདབ་པར་ན་རེ། “ཁྱོད་ཀྱིས་ཤེས་པ་ལྟར།
ང་སའི་གོ་ལའི་སྟེང་ལ་བབས་ནས སང་ཉིན་ནི་ལོ་འཁོར་གཅིག་འགོར་བའི་
ཉི་མ་རེད” དེ་ནས་ཡུན་ཙམ་ལ་དལ་ཅག་གེར་བསྡད་པ་དང་ཡང་། “ང་
རང་འདིའི་ཉེ་འཁོར་ཞིག་ཏུ་སར་བབས་པ་ཡིན་་”ཞེས་བཤད་པ་དང་གདོང་
ནི་དམར་པོར་གྱུར་སོང༌།
ཡང་ལན་ཅིག་རྒྱུ་རྐྱེན་ཅི་ཆ་མ་འཚལ་བར། བདག་གི་ཡིད་ལ་དབང་མེད་
དུ་མྱ་ངན་ཁྱད་མཚར་པོ་ཞིག་གིས་གདུང་བར་གྱུར། གང་ལྟར་སེམས་ལ་དྲི་བ
ཞིག་འཕྲད་པས་འདི་ལྟར་དྲིས། “དེས་ན་ཉིན་བརྒྱད་སྔོན་གྱི་ཞོགས་པ་དེར་འུ་
གཉིས་འཕྲད་པའང་གློ་བུར་གྱི་སྟེས་དབང་གིས་མ་ཡིན་པར། ཁྱོད་རརང་གཅིག་
པུར་མི་ཡི་འཇིག་རྟེན་དང་ལེ་དབར་སྟོང་ཕྲག་དུ་མས་ཆོད་པའི་གནས་འདིར་
གཅིག་པུར་འཁྱམ་འཁྱམ་ནས། མཐར་ང་ལ་འཕྲད་སོང་བ་མ་རེད་དམ། ཁྱོད་
ནི་རང་ཉིད་མར་འབབ་སའི་གནས་དེ་ལ་ཕྱིར་ལོག་གིན་པ་ཡིན་ནམ།”
རྒྱལ་སྲས་ཆུང་ཆུང་གི་གདོང་སླར་ཡང་དམར་པོར་གྱུར་སོང༌།
ཡང་བདག་གིས་སོམ་ཉི་དང་བཅས་འདི་ལྟར་སྨྲས། “གཅིག་བྱས་ན། དེ་
ལོ་འཁོར་དུས་དྲན་གྱི་ཆེད་དུ་ཡིན་ཀྱང་སྲིད”
རྒྱལ་སྲས་ཆུང་ཆུང་གི་གདོང་སླར་ཡང་ལན་ཅིག་དམར་པོར་གྱུར་སོང་བས།
ཁོས་ལན་ཅི་ཡང་གདབ་པར་མི་བྱེད་ནའང་། ཁ་སྐྱེངས་ནས་གདོང་དམར་པོ་
ཆགས་པ་དེས“ཡིན”པའི་བརྡ་སྟོན་པར་བྱེད་པ་མིན་པ་ཅི།
“ཨ་ཙི།” བདག་གིས་རྒྱལ་སྲས་ཆུང་ཆུང་ལ་འདི་ལྟར་བཤད། “ང་ཞེད་
ཀྱི་འདུག”
ཡིན་ནའང་ཁོས་ལན་བཏབ་པ་ན་རེ། “ད་ལྟ་ཁྱོད་རང་ངེས་པར་ལས་ཀ་
གནང་དུ་འགྲོ་དགོས། ཕྱིར་གནམ་གྲུའི་གམ་ལ་འགྲོ་བར་གྱིས་དང་། ངས་འདི་
གར་བསྒུག་སྡོད་ངེས་ཡིན་པས། སང་ཉིན་དགོང་དྲོར་ཕྱིར་ལོག་རོགས།”
ཡིན་ནའང་བདག་གི་སེམས་ནི་བདེ་ལ་འབབ་ཐུབ་ཁྱོན་ནས་མ་བྱུང་བར།
ཝ་མོ་དེའི་སྐད་ཆ་གཅིག་ཡིད་ལ་ཝ་ལེར་འཁོར་བ་ནི། སུ་ཞིག་གཞན་གྱིས་གཡུང་
ལ་བཏུལ་གྱུར་ན། །དེ་ལ་མཆི་མ་འདོན་པ་ཅིས་ཀྱང་འབྱུང་། །ཞེས་པ་ཉིད་དོ། །

ལེའུ་ཉེར་དྲུག་པ།

དེ་ཡང་ཁྲོན་པ་དེའི་ཉེ་འཁྲིས་སུ་རྡོ་ཡི་རྩིག་པ་ཞིག་ཅིང་རལ་ནས་ཤིན་ཏུ་
རྙིང་པར་གྱུར་པ་ཞིག་ཡོད། དེ་ནས་དེའི་ཕྱི་ཉིན་དགོང་དྲོར་བདག་གིས་ལས་
ཀ་གྲུབ་ནས་ཕྱིར་ལོག་དུས། ཐག་རིང་ས་ཞིག་ནས་བདག་གི་རྒྱལ་སྲས་ཆུང་ཆུང་
ནི་རྩིག་པའི་སྟེང་ལ་རྐང་པ་གཉིས་ཀ་མར་དཔྱངས་ནས་ཙོག་པུར་བསྡད་འདུག་
པ་མཐོང་ཞིང་། ཕན་ཚུན་གཏམ་སྨྲ་བའི་སྒྲ་རབ་རོབ་ཅིག་ཀྱང་ཐོས་པར་གྱུར།
“ཁྱོད་ཀྱིས་དྲན་གྱི་མི་འདུག་གམ།” ཁོ་ན་རེ། “ས་འདི་ཏན་ཏན་རེད་མི་
འདུག” སྒྲ་གཞན་ཞིག་གིས་ཁོ་ལ་ལན་བཏབ་ཟིན་པ་ནི་ཐག་ཆོད་རེད་མོད།
རྣ་ལམ་དུ་ཁོའི་ཡ་ལན་ལས་ཅི་ཡང་ཐོས་མ་ཡོང་། “རེད། ཉིན་མོ་ནི་ཏག་
ཏག་དེ་རིང་རེད་མོད་ཀྱང་། འབབ་ས་འདི་རེད་མི་འདུག ”
བདག་གིས་གོམ་པ་རྒྱག་འཕྲོ་བསྐྱངས་ནས་རྩིག་པ་དེའི་ཕྱོགས་སུ་ཕྱིན་མོད།
བདག་གིས་ད་དུང་ཡང་རྒྱལ་སྲས་ཆུང་ཆུང་གིས་ལན་འདེབས་པའི་སྒྲ་ལས་སུ་
གང་གི་གཟུགས་ཅི་སྒྲ་ཙམ་ཡང་ཟིན་པར་མ་གྱུར། “ཡིན་དང་ཡིན། ཁྱོད་ཀྱིས་
བྱེ་མའི་ནང་དུ་ངའི་རྐང་རྗེས་གང་ནས་མགོ་བརྩམས་པ་ཤེས་ངེས་པས། དེ་གར་
སྒུག་དང་། ང་རང་དོ་ནུབ་དེར་འགྲོ་བར་བྱ།”
ང་རང་རྩིག་པ་དེ་དང་གཞུ་འདོམ་བཅུ་ཙམ་ལས་མེད་པའི་ཉེ་སར་སླེབས་
ནའང་ཅི་ཡང་མཐོང་བར་མ་གྱུར།
ཁུ་སིམ་མེར་ཁྱུག་ཙམ་ཕྱིན་རྗེས་རྒྱལ་སྲས་ཆུང་ཆུང་གིས་སྨྲས་པ། “ཁྱོད་
ཀྱི་དུག་ཁུ་ཡིས་གོ་ཆོད་ཀྱི་རེད་དམ། དེས་ང་ལ་ཡུན་རིང་ན་ཟུག་བསླངས་ནས་
མནར་གཅོད་གཏོང་གི་མ་རེད་དམ།”
དེ་གོ་བས་ངས་ཐོལ་གྱིས་གོམ་མཚམས་བཞག་ཅིང་། སྙིང་ཆུང་གྲུ་གུ་ལྟར་
ལྡིང་བར་གྱུར་ནའང༌། གང་བྱུང་ཅི་བྱུང་ཆ་མ་འཚལ་བར་ཡུད་ཙམ་ལུས་སོང་།
“ད་ནི་ཕར་སོང་།” ཁོ་ན་རེ། “ང་རང་མར་དབབ་ཀྱི་ཡིན།”
དེ་ནས་བདག་གིས་རྩིག་པ་དེའི་ཉེ་གམ་དུ་བལྟས་པ་དང་གློ་བུར་འཇིགས་
ཡོ་རེར་གྱུར་སོང༌། ལྟོ་འཕྱེ་སེར་པོ་དུག་གི་མཚོན་ཆ་ཅན། སྐར་མ་ཕྱེད་ཀའི་
རིང་ཐུག་ཚད་ལྔ་ལམ་དུ་སྐྱེལ་ནུས་པ་ཞིག རྒྱལ་སྲས་ཆུང་ཆུང་གི་མདུན་གྱི་
རྩིག་ལྡེབས་ལ་ཡར་འཁྲིལ་གྱིན་པ་མཐོང་བས། གོམ་པ་འགའ་ཕྱིར་སྤོས་ནས་
ཨམ་ཕྲག་ལས་དཀྲུམ་མདའ་ལེན་པར་བརྩམས་པ་ན། བྱས་པའི་སྒྲ་ཟང་ཟིང་
དེས་དཀྲོགས་པར་བྱས་སྟབས། དུག་སྦྲུལ་དེ་ལུ་མའི་ཀ་བ་ཐོལ་གྱིས་ལྷུང་བ་
བཞིན་མར་བྱེ་ཟེགས་སུ་འཕྱེས་ཤིང་། དལ་བྲེལ་མེད་པར་ལྕགས་རིགས་ཀྱི་སྒྲ་
སད་སུད་ཅིག་དང་ལྷན་དུ་རྡོ་གཉིས་ཀྱི་བར་ལ་མངོན་མེད་དུ་འཛུལ་ནས་ཕྱིན།
ང་རང་ཅི་མགྱོགས་ཀྱིས་རྩིག་འཁྲིས་སུ་འབྱོར་བ། རྒྱལ་སྲས་ཆུང་ཆུང་
མར་ལྡིང་བ་དང་དུས་མཉམ་པས་བསྙབས་ནས་པང་དུ་ལེན་ཐུབ་པ་བྱུང་
ཞིང་། ཁོང་གི་བཞིན་ལ་ཐལ་བ་བྱུགས་པ་ནང་བཞིན་སྐྱ་བོ་སེང་སེང་པོར་
གྱུར་འདུག
“ག་རེ་བྱས་སོང་། ཁྱོད་ཀྱིས་ད་ལྟ་སྦྲུལ་ཞིག་དང་ཁ་བརྡ་བྱེད་ཀྱི་ཡོད་
དམ།”
བདག་གིས་ཁོས་རྟག་པར་སྤྲས་ཡོད་པའི་སྐེ་དཀྲི་སེར་པོ་དེ་གློད་ཅིང༌།
ཁོའི་མུར་གོང་གཉིས་ལ་སྤབས་བརྒྱབ་ནས་ཆུ་ཁམ་འགའ་འཐུང་དུ་བཅུག ཡིན་
ནའང་ད་ལྟ་བདག་ལ་ཁོར་དྲི་བ་གཞན་གང་རུང་འདྲི་བའི་སྤོབས་པ་དང་ཡོངས་
སུ་བྲལ་སོང་། ཁོས་སེམས་པ་ལྗིད་ཀྱིས་ནོན་པའི་རྣམ་འགྱུར་གྱིས་ང་ལ་ཅེར་གྱིན་
དཔུང་པ་གཉིས་ངའི་མཇིང་པར་འཐམ་ཞིང་། སྙིང་ཆུང་ལུ་གུ་ལྟ་བུ་ལྷེམ་ལྷེམ་དུ་
ལྡིང་བ་ནི་མེ་མདའ་ཕོག་ནས་འཆི་ལ་ཉེ་བའི་བྱིའུ་ཞིག་གི་སྙིང་ལྡིང་ཚུལ་གཉིས་སུ་
མེད་པར་ཚོར། དེ་ནས་ཁོས་ང་ལ་ན་རེ།
“ཁྱོད་ཀྱིས་རང་གི་གནམ་གྲུའི་མ་ལག་གི་ལྷུ་ལག་དེ་རྙེད་པ་ལ་ང་རང་
དགའ་ཡི་ཡོད། ད་ལྟ་ཁྱོད་རང་སླར་ཡང་འཕུར་ཐུབ་ཀྱི་རེད”
“དེ་ཁྱོད་ཀྱིས་ཇི་ལྟར་ཧ་གོ་བ་ཡིན།” ང་ནི་རེ་བ་ཚང་མ་སྟོང་ཟད་དུ་འགྲོ་
ཉེ་བའི་སྐབས་འདིར། ལམ་ལྷོང་བྱུང་ནས་གནམ་གྲུའི་མ་ལག་ལ་ཞིག་གསོ་་་་
ལེགས་འགྲུབ་བྱུང་ཚུལ་ཁོ་ལ་བཤད་སྙམ་ནས་ཡོང་བ་ཡིན།
ཁོས་ང་ཡི་དྲི་བ་ལ་ལན་མི་གདབ་པར་ན་རེ། “ང་རང་ཡང་དེ་རིང་ཡུལ་
ལ་ལོག་དགོས།” སྨྲས་པ་དང་ཡང་ཡིད་སྐྱོ་བོའི་ངང་ནས། “དེ་ལ་ལམ་ཐག་
རིང་་དཀའ་ཚེགས་ཆེ་་”ཟེར།
བདག་གིས་དོན་དག་དམིགས་བསལ་པ་ཅི་ཞིག་བྱུང་ཟིན་པ་གཞི་ནས་ཤེས།
དེ་ནས་བདག་གིས་རྒྱལ་སྲས་ཆུང་ཆུང་དེ་ཉིད་ཁྱེའུ་ཤིན་ཏུ་ཆུང་ཆུང་ཞིག་ནང་
བཞིན་པང་ལ་དམ་པོར་བསྡམས་ནའང༌། ཚོར་བ་ཞིག་ལ་ཁོ་རང་ནི་ཕྱིར་ལྡོག་
མེད་པར་པང་ནས་མར་ལ་ཤུད་ནས་མཐའ་མེད་པའི་གཡང་རོང་ལ་ལྷུང་ཞིང་།
བདག་གིས་ཇི་སྲིད་ཤེད་ཀྱིས་བསྙབས་ནའང་ཕྱི་ལ་འཐེན་ཐབས་ཁྱོན་ནས་མེད་པ་
ལྟར་བྱུང་།
ད་ལྟ་ཁོ་རང་ཤིན་ཏུ་ལྗིད་ཏིག་གེ་བར་ཆགས་ཤིང་། མིག་མདངས་ནི་
ཐག་རིང་ཐག་རིང་གི་གནས་ཤིག་ཏུ་བོར་བར་གྱུར། “ང་ལ་ཁྱོད་ཀྱི་ལུག་དེ་ཡོད།
ལ་བྲིས་པའི་སྒམ་ཆུང་དེ། ད་དུང་མཆུ་ཁེབས་ཀྱང་ཡོད” སྨྲས་
པ་དང་ཁོ་རང་སྐྱོ་བའི་ངང་འཛུམ་ཙམ་བྱས་སོང་།
བདག་གིས་ཡུན་རིང་པོ་ཞིག་ལ་བསྒུགས་ཤིང་། མཐར་ཁོའི་ལུས་པོ་ལ་
བསྐྱར་དུ་དྲོད་སྣང་ཅུང་ཟད་ཙམ་ཞིག་རྒྱས་པ་ཚོར་བར་གྱུར། “ཁྱེའུ་ཆུང་ཆུང་།
ཁྱེད་རང་ཞེད་བྱུང་ངམ” ཁོ་རང་ཞེད་དུ་བཅུག་སོང་བ་སྨྲ་ག་ལ་དགོས།
ཡིན་ནའང་ཁོས་ནི་གད་མོ་ཆུང་ངུ་དང་བཅས་ན་རེ། “དོ་ནུབ། དེ་བས་
མང་པོ་ཞིག་གིས་ང་རང་ཞེད་དུ་འཇུག་ངེས་རེད”
བཅོས་ཐབས་མེད་པའི་ཚོར་བ་ཞིག་གིས་བདག་གི་སེམས་པ་སླར་ཡང་ལན་
ཅིག་འཁྱག་ལྷང་ལྷང་དུ་བཟོས་ཤིང་། བདག་གིས་རྒྱལ་སྲས་ཆུང་ཆུང་གི་དགོད་
སྒྲ་དྭངས་མོ་དེར་གཞར་ཡང་གསན་ཐབས་མེད་ཚུལ་ལ་བསམ་བློ་འཁོར་ཙམ་
ཡང་བྱ་མི་ཕོད་དེ། དེ་ནི་ང་ལ་མཚོན་ན་བྱེ་ཀློང་དུ་བརྡོལ་བའི་དཔྱིད་ཀའི་ཆུ་
མིག་ཅིག་དང་གཉིས་སུ་མེད་དོ། །
“ཁྱེའུ་ཆུང་ཆུང་། བདག་གིས་ད་དུང་ཁྱོད་ཀྱི་དགོད་སྒྲ་ལ་ལན་ཅིག་ཉན་
པར་འདོད”
ཡིན་ནའང་ཁོས་ང་ལ་སྨྲས་པ། “དོ་ནུབ་སླེབས་པ་དང་ཏན་ཏན་ལོ་
གཅིག་ཕྱིན་པ་རེད། ངའི་སྐར་མའི་གོ་ལ་དེ་ན་ནིང་མར་འབབ་སའི་སྟེང་ཕྱོགས་
སུ་ཡོད”
“ཁྱེའུ་ཆུང་ཆུང་། སྦྲུལ་དང་ཁ་ཆད། སྐར་མ་བཅས་འདི་དག་ཚང་མ་
མཚན་གུང་གི་རྨི་ལམ་ངན་པ་ཞིག་མ་རེད་དམ”
ཡིན་ནའང་ཁོས་ང་ལ་ལན་ཅི་ཡང་མི་གདབ་པར་སྨྲས་པ་ན་རེ། “ངེས་པ་
དོན་གྱི་ཆོས་མཐའ་དག །ཆུ་བུར་མིག་གིས་མཐོང་མི་འགྱུར། །”
“ཡིན་དང་ཡིན”
“མེ་ཏོག་ལ་དཔེ་བཞག་ནའང་གཅིག་པ་རེད། དེའང་ཁྱེད་རང་སྐར་མ་
ཞིག་གི་སྟེང་དུ་བཞད་པའི་མེ་ཏོག་ཅིག་ལ་དགའ་བ་ཡིན་ན། མཚན་མོར་ནམ་
མཁའ་ལ་གཟིགས་དུས་ཤིན་ཏུ་མཛེས་པར་སྣང་བ་ལྟ་ཅི་སྨོས་ཏེ། སྐབས་དེར་
སྐར་མ་བྱེ་བའི་ཚོགས་ནི་མེ་ཏོག་རྣམ་པར་བཞད་པ་ལྟར་འཚེར་རོ”
“ཡིན་དང་ཡིན”
“ཆུ་ལ་དཔེ་བཞག་ནའང་གཅིག་པ་རེད། ཁྱོད་ཀྱིས་ང་ལ་བླུད་པའི་ཆུ་དེ་
ལ་འཐེན་འཁོར་གྱི་གླུ་སྒྲ་དང་ཐག་པ་འཐེན་ཤུགས་ཡོད་པས། ཆུ་ཐིགས་རེ་་་་་
རེའང་རོལ་དབྱངས་ཀྱི་འགྱུར་ཁུག་སྙན་མོ་རེ་རེ་དང་འདྲ་་ཁྱོད་ཀྱིས་དྲན་གྱི་
འདུག་གམ་་དེ་ལ་བདུད་རྩི་ལས་ཀྱང་ཞིམ་མངར་དང་ལྡན་པ་ལ།”
“ཡིན་དང་ཡིན”
“དེའང་མཚན་མོར། ཁྱོད་ཀྱིས་རྒྱུ་སྐར་བྱེ་བའི་བར་སྣང་ལ་ལྟ་དུས། ངའི་
སྐར་མ་དེ་ཤིན་ཏུ་ཆུང་དྲགས་ནས་གང་དུ་ཡོད་མེད་ཀྱང་མིག་གིས་མཐོང་ཐབས་
མེད། དེའང་ཡག་པོ་ཡོད་དེ། ཁྱོད་ལ་མཚོན་ན་ངའི་སྐར་མ་དེའང་སྐར་
ཚོགས་བྱེ་བའི་ཁྲོད་ཀྱི་གཅིག་རང་ལས་མ་འདས་པས། དེའི་རྐྱེན་གྱིས་ཁྱོད་རང་
ནམ་མཁའི་སྐར་ཚོགས་བྱེ་བ་མཐའ་དག་ལ་ལྟ་བར་དགའ་སྲིད་ལ། དེ་དག་་་་་
ཐམས་ཅད་ཀྱང་ཁྱོད་ཀྱི་གྲོགས་པོ་རུ་འགྱུར་སྲིད། དེ་མིན། འདི་རུ་ཁྱོད་ལ་
སྟེར་རྒྱུའི་ལེགས་སྐྱེས་ཤིག་ཡོད།” ཁོ་རང་གད་མོ་བགད་བྱུང༌།
“ཨེ་མ། ཁྱེའུ་ཆུང་ཆུང་། ཁྱེའུ་ཆུང་ཆུང་། ང་རང་ཁྱོད་ཀྱི་དགོད་སྒྲ་འདི་
ལ་ཉན་པར་དགའ།”
“དེ་ནི་ངས་ཁྱོད་ལ་སྟེར་རྒྱུའི་ལེགས་སྐྱེས་དེ་ཡིན་་དེ་ནི་བྱེ་ཐང་གི་ཆུ་
མིག་དང་འདྲ”
“དེའི་ནང་དོན་ག་རེ་རེད།”
“རྒྱུ་སྐར་བྱེ་བའི་ཚོགས་ཀྱང་མི་རྣམས་ཀྱི་སྣང་ངོ་ལ་གཏན་ནས་འདྲ་ཡི་མེད།
དེ་ཡང་ལྟ་སྐོར་པ་དག་ལ་མཚོན་ན་སྐར་མ་ནི་ཕྱོགས་སྟོན་དང་། སྐྱེ་བོ་གཞན་
དག་ལ་མཚོན་ན་དེ་ནི་འོད་ཀྱི་ཉག་མ་ཙམ་ལས་མ་འདས། ཡོན་ཏན་པ་དག་
ལ་མཚོན་ན་དེ་ནི་རྩོད་གཞིའི་གནད་དོན་དུ་ངེས། ཚོང་པ་དག་ལ་མཚོན་ན་དེ་
ནི་རིན་ཆེན་དང་པོ་གསེར་རྡོག་རེ་དང་གཉིས་སུ་མེད། ཡིན་ནའང་སྐར་མ་དེ་
དག་རང་ནི་ཐམས་ཅད་འཇམ་ཐིང་ངེར་གནས་པ་ཤ་སྟག་སྟེ། ཁྱོད་ཀྱི། ཁྱོད་
རང་གི་སྐར་མ་དེ་དག་ཀྱང་མི་གཞན་སུ་ལའང་ཡོད་དུ་མ་མཆིས་པ་ཞིག་
ཡིན”
“དེའི་ནང་དོན་ག་རེ་རེད།”
“ནམ་ཞིག་ཁྱོད་ཀྱིས་མཚན་མོའི་དུས་སུ་བར་སྣང་ཁམས་ལ་ལྟ་བར་བྱས་ཚེ།
སྐབས་དེར་ང་རང་སྐར་མ་དེ་དག་གི་གཅིག་གི་སྟེང་དུ་གནས་ཡོད་པ་དང༌།
སྐབས་དེར་ང་རང་སྐར་མ་དེའི་སྟེང་དུ་གད་མོ་དགོད་ཀྱིན་ཡོད་པས། ཁྱོད་ལ་
མཚོན་ན་རྒྱུ་སྐར་བྱེ་བའི་ཚོགས་ཐམས་ཅད་རྣམ་པར་དགོད་པ་དང་ཀུན་ཏུ་འདྲ།
ཁྱོད་ཁོ་ནས་གད་མོ་དགོད་པའི་སྐར་ཚོགས་བྱེ་བ་མཐོང་ཐུབ།”
དེ་ནས་ཁོ་རང་སླར་ཡང་གད་མོ་བགད་བྱུང༌།
“མི་ཐམས་ཅད་ཀྱི་སེམས་པ་ཅིས་ཀྱང་ལྷོད་ལ་འབབ་ངེས་པ་ཇི་བཞིན།
ཁྱོད་ལའང་རང་སེམས་གསོས་ནས་ལྷོད་ལ་འབབ་པའི་དུས་ཤིག་ཡོད་སྲིད་པས།
དེའི་ཚེ་ཁྱོད་ཀྱིས་ང་རང་ངོ་ཤེས་པར་ཐུགས་དགྱེས་པོ་ཡོང་ངེས། ཁྱོད་ནི་ང་ཡི་
གཏན་གྱི་གྲོགས་པོ་ཡིན་ཞིང་ཁྱོད་ཀྱིས་ང་དང་ལྷན་ཅིག་གད་མོ་དགོད་སྙིང་
འདོད་ངེས། ཡང་ལན་རེར་སྐྱིད་པོ་ཡོང་ཆེད་ཙམ་ལ་ཁྱོད་ཀྱིས་སྒེའུ་ཁུང་ཕྱེས་ཏེ།
ནམ་མཁར་ཅེར་ནས་གད་མོ་དགོད་ཀྱིན་པ་ཁྱོད་ཀྱི་བཤེས་གྲོགས་དག་གིས་མཐོང་
བ་དང་། དེ་ཚོར‘རེད། ནམ་མཁའི་སྐར་མ་འདི་དག་གིས་ང་ལ་གད་མོ་
བསླང་ཡོང་གི་འདུག’ཅེས་སྨྲ་བར་བྱེད་ནའང་། ཁོ་ཚོས་ཁྱོད་རང་སྨྱོས་པ་རེད་
བསམས་པར་ངེས། ས་ཁྱོད་ལ་ཀྱལ་ཀ་བསྟན་བཤིག་ཚ་པོ་ཞིག་བསླངས་་་
སོང”
ཁོ་རང་སླར་ཡང་གད་མོ་བགད་བྱུང་།
“དེ་ལྟར་བཤད་ན། ངས་ཁྱོད་ལ་བྱིན་པ་ནི་སྐར་མའི་ཚོགས་མ་ཡིན་པར།
གད་མོ་དགོད་པའི་དྲིལ་བུ་བྱེ་བའི་ཁྱུ་ཚོགས་ཤིག་མ་རེད་དམ”
ཁོ་རང་སླར་ལན་ཅིག་བགད་པ་དང༌། དེ་ནས་སླར་ལྗིད་ཏིག་གེ་བར་གྱུར་
པའི་ངང་ན་རེ། “དོ་ནུབ་་་ཁྱོད་ཀྱིས་མཁྱེན་པས་་མ་ཡོང་རོགས།”
“ང་ཁྱོད་དང་ཁ་འབྲལ་གྱི་མིན།”
“དེ་ནི་ང་རང་སྡུག་གིས་མནར་གྱིན་པ་དང་འདྲ་་་དེ་ནི་ང་རང་འཆི་
བཞིན་པ་དང་ཅུང་ཙམ་འདྲ་་དེ་འདྲ་ཞིག་ཡིན་པ་རེད། ཁྱོད་རང་ལྟ་རུ་མ་
ཡོང་རོགས། དེ་ལ་དགོས་པ་ཅི་ཡང་མ་མཆིས།”
“ང་ཁྱོད་དང་ཁ་འབྲལ་གྱི་མིན།”
ཡིན་ནའང་ཁོ་རང་བག་འཚབ་པའི་ངང་སྨྲས་པ། “ངས་འདི་ལྟར་བཤད་
པའང་་སྦྲུལ་གྱི་ཆེད་དུ་ཡིན། ཁྱོད་ཀྱིས་གཏན་ནས་དེ་དག་ལ་སོ་རྒྱག་ཏུ་
འཇུག་མི་རུང༌། སྦྲུལ་དེ་དག་ནི་མཚམས་རེར་མ་རབས་ཐ་ཤལ་ཤ་སྟག་ཡིན་
པས། དེ་དག་གིས་དོན་མེད་ལའང་སོ་རྒྱག་གི་རེད”
“ང་ཁྱོད་དང་ཁ་འབྲལ་གྱི་མིན།”
ཡིན་ནའང་ཡིད་ལ་ཅི་ཞིག་དྲན་པ་དང་ཁོའི་སེམས་པ་བདེ་ལ་བབས་
བྱུང་། “དེ་ལྟ་ནའང་། ལན་གཉིས་པར་སོ་རྒྱག་དུས་དེ་ཚོ་ལའང་དུག་ཞགས་
ལྷག་མ་ཡོད་མ་རེད ”
དེ་ནས་མཚན་མོ་དེར་བདག་གིས་ཁོ་རང་ཁ་གྱེས་ཟིན་པའང་ཚོར་མ་སོང་།
ཁོ་རང་འཇམ་ཅག་ཅག་སྒྲ་ཅི་ཡང་མ་བྱས་པར་ལམ་ལ་ཆས་ནས་ཕྱིན་འདུག་པས།
ངས་ཤེས་ནས་རྗེས་ཟིན་དུས་ཁོ་ནི་སེམས་ཐག་རྦད་བཅད་ཀྱི་ངང་ལ་རིངས་
སྟབས་ཀྱིས་འགྲོ་ཡི་འདུག “ཨ་ཁ། ཁྱོད་བུད་ཡོང་ངམ” སྨྲས་པ་དང་
ངའི་ལག་མགོར་འཇུས་པར་གྱུར་ནའང་ཁོའི་བློའི་ད་དུང་ཡང་འཚབ་ནས་མ་བདེ་
བར་འདུག “ཁྱོད་རང་ཡོང་བ་ནོར་སོང་། ཁྱོད་རང་སྡུག་ལ་སྦྱོར་གྱི་རེད།
ཚུལ་དེ་ནི་ང་རང་འཆི་བཞིན་པ་དང་འདྲ་ནའང་དེ་བདེན་པ་མ་ཡིན”
ང་ལ་སྨྲ་བ་མེད་པར་གྱུར།
“ཁྱོད་ཀྱིས་ཧ་གོ་ཡི་རེད། ལམ་ཐག་ཤིན་ཏུ་རིང་བས། ངས་ཤ་ཁྲག་
གདོས་བཅས་ཀྱི་ཕུང་པོ་འཁྱེར་ཐབས་མི་འདུག འདི་ཧ་ཅང་ལྕི་དྲགས།”
ང་ལ་སྨྲ་བ་མེད་པར་གྱུར།
“ཡིན་ནའང་། དེ་ནི་ལྗོན་པ་རྙིང་ཀོག་ཅིག་གིས་དགོས་མཁོ་མེད་པའི་ཕྱི་
སྐོགས་ཕུད་པ་དང་འདྲ་བས།། ཕྱི་སྐོགས་ཤིག་འཕུད་པ་ལ་ཡིད་སྐྱོ་དགོས་པ་ག་
རེ་ཡོད”
ང་ལ་སྨྲ་བ་མེད་པར་གྱུར།
སྐབས་དེར་ཁོའི་སེམས་ཤུགས་ཉམས་ཙམ་བྱུང་ནའང་དཔའ་བསྐྱེད་ནས་བློ་
མ་ཞུམ་པར་བྱས།
“ཁྱོད་ཀྱིས་མཁྱེན་པ་བཞིན་འདི་ཡང་ཡག་པོ་རེད། བདག་གིས་ཀྱང་རྒྱུ་
སྐར་བྱེ་བའི་ཚོགས་ལ་ལྟ་བར་ངེས་ཤིང༌། དེའི་ཚེ་ན་སྐར་མ་རེ་རེའི་སྟེང་དུ་
འཐེན་འཁོར་བཙའ་ཅན་གྱི་ཁྲོན་པ་རེ་རེ་མཆིས་ཤིང་། སྐར་མ་དེ་དག་རེ་རེ་
ཐམས་ཅད་ཀྱིས་ང་ལ་ཆུ་ཐིགས་དྭངས་མོ་རེ་རེ་ལྡུད་པར་ངེས”
ང་ལ་སྨྲ་བ་མེད་པར་གྱུར།
“ད་དུང་སྐྱིད་པ་ཞིག་ལ། ཁྱོད་ལ་ལྷང་ལྷང་གྲགས་པའི་དྲིལ་བུ་ས་ཡ་
བརྒྱ་ཕྲག་ལྔ་དང་། ང་ལ་ལམ་ལམ་འཚེར་པའི་ཆུ་མིག་ས་ཡ་བརྒྱ་ཕྲག་ལྔ་ཡོད་
པ་རེད”
སྨྲས་པ་དང་ཁོའང་ཡིད་གདུང་བས་བཤུམ་ནས་སྨྲ་བ་མེད་པར་གྱུར་
“ས་དེ་ག་རང་རེད་པས། ད་ང་གཅིག་པུར་འགྲོ་རུ་ཆུགས།”
ཁོའི་སེམས་འཇིགས་སྣང་གིས་ཞེད་ནས་ས་རུ་ཙོག་དགོས་བྱུང༌།
དེ་ནས་ཁོ་ན་རེ།
“ཁྱོད་ཀྱིས་མཁྱེན་པ་བཞིན་་ངའི་མེ་ཏོག་དེ་་ངས་མོ་ལ་འགན་འཁུར་
དགོས་ཀྱི་ཡོད། མོ་ནི་ཉམས་ཤིན་ཏུ་ཞན་ནའང་ར་རིའི་དྲི་དང་བྲལ། མོ་ལ་ཆོ་
མེད་པའི་ཚེར་མ་བཞི་ལས་མེད་ཅིང་། མོས་དེ་ལ་བརྟེན་ནས་འཇིག་རྟེན་
ཁམས་ཆེན་མོ་འདིའི་ཁ་གཏད་དུ་འགྲེང་ཡོད་་”
མཚམས་དེར། ང་རང་ཡང་ཡུན་ལ་འགྲེང་མ་ནུས་པར་ས་རུ་ཙོག་དགོས་
བྱུང་།
ཁོ་ན་རེ། “དེ་རེད་་འདི་ཙམ་ལས་གཞན་མི་འདུག”
དེ་ནས་ཁོ་རང་སོམ་ཉིའི་ངང་ཡུད་ཙམ་ལུས་པ་དང་། ཡར་ལངས་ནས་
གོམ་པ་གཅིག་མདུན་དུ་སྤོས་ནའང་། བདག་ལ་ཁྱོན་ནས་འགུལ་རྒྱུ་མེད་པར་
གྱུར་སོང་།
དེ་ནས་ཁོང་གི་སྲེ་ལོང་གི་མཚམས་སུ་འོད་སེར་པོ་ཞིག་འཁྱུག་པ་ན། དེ་
མ་ཐག་ཁོ་རང་ཁྱུག་ཙམ་ལ་གཡོ་བ་མེད་པར་ལུས་ཤིང་། ངག་ལས་སྨྲེ་སྔགས་ཀྱི་
ཆོ་ངེ་ཙམ་ཡང་བཏོན་མ་བྱུང༌། མཐར་ཁོའི་སྒྱུ་མའི་ཕུང་པོ་ནི་དལ་བ་དལ་
བུར་ལྗོན་ཤིང་ཞིག་དང་འདྲ་བར་འགྱེལ་ཅིང༌། བྱེ་མ་ཡི་རྐྱེན་གྱིས་ཐ་ན་སྒྲ་ཕྲན་
བུ་ཙམ་ཡང་བསྒྲགས་པར་མ་གྱུར་ཏོ། །

ལེའུ་ཉེར་བདུན་པ།

ད་ལྟ་ནི་སྨྲས་ག་ལ་དགོས་ཏེ། དོན་འདི་བྱུང་ནས་སྔ་མོ་ནས་མི་ལོ་དྲུག་
ལྷག་འདས་ཚར་་དེའི་རིང་བདག་གིས་མི་སུ་དང་གང་ལའང་གཏམ་རྒྱུད་འདི་
ལབ་མྱོང་མེད་ལ། གྲོགས་པོ་དག་གིས་ང་རང་འཚམ་པོ་བདེ་མོར་ཕྱིར་ལོག་
ཡོང་བ་མཐོང་བས་ཐུགས་ཞེ་དྲགས་དགྱེས་པོ་འདུག་ནའང༌། བདག་གི་ཡིད་
ངོར་སྡུག་གི་རི་མོ་དག་མཚམས་མེད་དུ་ཤར་ཡོང་བས་ན། བདག་གིས་ཁོ་
ཚོར‘ང་རང་ཐང་ཆད་པས་རེད’ཅེས་སྨྲས་པ་ཡིན།
ད་ལྟ་བདག་གི་སེམས་པའང་ཅུང་ཟད་ལྷོད་ལ་འབབ་ཐུབ་པ་བྱུང༌། དེ་
ཡང་་ད་དུང་ཡོངས་སུ་བདེ་ལ་འབབ་ཐུབ་བྱུང་མ་སོང་། ཡིན་ནའང་ཞག་
དེའི་ཕྱི་ཉིན་ཞོགས་པར་བདག་གིས་ཁོའི་ཕུང་པོ་རྙེད་པར་མ་གྱུར་པ་དེས། ཁོ་
རང་ཕྱིར་རང་ཉིད་ཀྱི་སྐར་མའི་གོ་ལར་ཕྱིན་ཚར་པའི་ཡིད་ཆེས་རག་སོང་། ཁོའི་
ཕུང་པོ་ནི་དེ་འདྲ་ཧ་ཅང་ལྕི་པོ་ཞིག་རེད་མི་འདུག་་མཚན་མོའི་དུས་སུ་ང་
རང་སྐར་ཚོགས་ཀྱི་སྒྲ་དབྱངས་ལ་ཉན་པར་དགའ་ཞིང་། དེ་དག་ནི་དྲིལ་བུ་
ཆུང་ཆུང་དུང་ཕྱུར་ལྔ་དང་གཉིས་སུ་མེད།
དེ་ལྟ་ནའང་དོན་དག་ཁྱད་མཚར་བ་རེ་སྔ་མོ་ཉིད་ནས་བྱུང་ཟིན་ཡོད་ངེས།
བདག་གིས་རྒྱལ་སྲས་ཆུང་ཆུང་གི་ལུ་གུ་ལ་མཆུ་ཁེབས་ཤིག་འབྲི་བའི་ཚེ་ན་ཀོ་ཐག་
ཅིག་བྲི་བ་བརྗེད་པར་གྱུར་པས། ཁོས་དེ་ལུ་གུའི་མཆུ་ལ་ཇི་ལྟར་ཡང་སྒྲོག་
ཐབས་མེད་ཚུལ་སེམས་ལ་དྲན་ཐེངས་རེ་རེར། བདག་གི་སེམས་ལ། “ཁོའི་གོ་
ལ་དེར་དོན་དག་ག་རེ་བྱུང་ཡོད་དམ། གཅིག་བྱས་ན་ལུ་གུ་དེས་མེ་ཏོག་བཟས་
ཚར་ཡོད་ཀྱང་སྲིད”སྙམ་སྟེ་སེམས་ཀྱི་རེ་དོགས་ནམ་ཡང་མི་ཆོད་པར་འགྱུར།
ལན་རེར་བདག་གིས་རང་ཉིད་ལ། “དེ་ག་ལ་སྲིད་དེ། རྒྱལ་སྲས་ཆུང་
ཆུང་གིས་ནུབ་མོར་མེ་ཏོག་དེ་ཤེལ་གྱི་ཕོར་བས་དགབ་ཅིང་། ཉིན་མོར་ལུ་གུ་ལ་
བྱ་ར་ཡག་པོ་མཛད་ངེས་རེད”ཅེས་སྨྲས་པ་ཡིན་ལ། དེའི་ཚེ་སེམས་པ་རབ་
ཏུ་དགའ་ནས་རྒྱུ་སྐར་བྱེ་བའི་ཚོགས་གཅེས་པའི་གད་མོ་དགོད་པ་ལྟར་མཐོང་།
ཡང་ལན་རེར་བདག་གིས་རང་ཉིད་ལ། “མི་ཐམས་ཅད་ཀྱང་དུས་དུས་
སུ་རྣམ་གཡེང་གི་དབང་དུ་འགྱུར་ངེས་ཆེ་བས། དེ་འདྲ་ཞིག་བྱུང་ཚེ་ཡོད་ཚད་
ཚར་སོང་བ་རེད། ཁོས་མཚན་མོ་ཞིག་ལ་ཤེལ་ཕོར་དགབ་རྒྱུ་ཡིད་ནས་བརྗེད་
པའམ། ཡང་ན་ལུ་གུ་དེ་མཚན་མོའི་དུས་སུ་འཇབ་ནས་ཕྱིར་བུད་པ་ཡིན་
ན་་”ཞེས་སྨྲས་པ་ཡིན་ལ། དེའི་ཚེ་ནམ་མཁའི་དྲིལ་བུ་མཐའ་དག་སྐད་ཅིག་
ཉིད་ལ་མིག་ཆུ་ཕྲེང་བའི་དོ་ཤལ་དུ་འགྱུར་བར་བྱེད།
འདི་དག་ཐམས་ཅད་ནི་དཔག་ཏུ་མེད་པའི་གསང་བ་ཆེན་པོ་ཞིག་ལས་
གཞན་ཅི། རྒྱལ་སྲས་ཆུང་ཆུང་ལ་ཞེ་ཤོར་བའི་ཀློག་མཁན་ཁྱེད་ཅག་ཇི་བཞིན།
ང་རང་ལ་མཚོན་ནའང་སུ་ལའང་གསལ་ཆ་མེད་པའི་འཇིག་རྟེན་ཁམས་ཆེན་མོའི་
གནས་གང་ཞིག་ཏུ། སུས་ཀྱང་མཐོང་མ་མྱོང་བའི་ལུ་གུ་ཞིག་གིས་མེ་ཏོག་རྒྱ་སེ་
རྐང་གཅིག་ཟོས་པའམ་མ་ཟོས་པ་གང་ཡིན་པ་དེས་ཀྱང༌། འཇིག་རྟེན་ཁམས་
འདི་ཇི་སྲིད་མི་འདྲ་བར་བྱ་ངེས་པ་ལྟ་ཅི་སྨོས 
དེའི་ཕྱིར་ཁྱེད་ཅག་གིས་ཀྱང་དགུང་སྔོན་གནམ་ལ་གཟིགས་ཀྱིན། “ལུ་གུ་
དེས་མེ་ཏོག་དེ་ཟོས་ཡོད་དམ་མེད”ཅེས་རང་གི་སེམས་ལ་དྲི་བར་གྱིས་དང་།
ཁྱེད་ཅག་གིས་ཡོད་དོ་ཅོག་ལ་འགྱུར་བ་ཇི་ལྟར་ཐེབས་པ་མཐོང་ཐུབ་ངེས་
དེ་ལྟ་ནའང༌། མི་རྒན་པ་གཅིག་གིས་ཀྱང་འདི་ལ་དོན་པོ་དེ་འདྲ་གལ་
ཆེན་ཞིག་ཇི་ལྟར་ལྡན་པ་ཇི་སྲིད་བར་དུའང་ཤེས་པར་མི་འགྱུར་རོ།།
ང་ལ་མཚོན་ན། འདི་ནི་འཇིག་རྟེན་ཁམས་འདིར་ཡུལ་ལྗོངས་ཆེས་ལྟ་ན་སྡུག་ཤོས་
དང་། ཆེས་ཡིད་གདུང་བར་བྱེད་ཤོས་དེ་རང་རེད་པས། ཤོག་ལྷེ་སྔོན་མའི་སྟེང་གི་རི་མོ་
དེ་དང་ཆ་འདྲ་ནའང་། སླར་ཡང་ལན་ཅིག་བྲིས་ནས་ཁྱེད་ཅག་གི་སེམས་ལ་གསལ་སིང་ངེ་
བ་ཞིག་འཇོག་སྙམ་པ་ཡིན་ཏེ། དེ་ཡང་སྙིང་ཉེ་བའི་རྒྱལ་སྲས་ཆུང་ཆུང་ལགས་དེ་གར་སའི་
གོ་ལའི་སྟེང་དུ་མངོན་ནས་སླར་མི་སྣང་བར་གྱུར་པའི་ཕྱིར་རོ། །
ཉིད་ཀྱིས་ཡུལ་ལྗོངས་འདི་ལ་ཞིབ་ཅིང་ཕྲ་བའི་ངང་གཟིགས་པར་ཞུ་སྟེ། གལ་སྲིད་
དུས་ནམ་ཞིག་ཁྱེད་ཅག་ཨ་ཧྥེ་རི་ཀའི་ས་ཧ་རའི་བྱེ་ཐང་ལ་ལྟ་སྐོར་དུ་ཕྱིན་པ་ཡིན་ན། དེ་
མ་ཐག་ས་ངོ་ཟིན་ཡོང་ངེས་པར་ཐེ་ཚོམ་མེད། དེ་དུས་གལ་སྲིད་གནས་འདི་བརྒྱུད་དགོས་
པ་བྱུང་ཚེ། ཅིས་ཀྱང་མ་རྟབ་དལ་དལ་ངང་ནས་སྐར་མ་དེའི་གཤམ་དུ་ཁྱུག་ཙམ་སྒུག་
རོགས་མཛད་པར་ཞུ། ཅི་སྟེ་སྐབས་དེར་ཁྱེའུ་ཆུང་ཆུང་དབུ་སྐྲ་སེར་པོ་ཅན། གད་མོ་རྣམ་
པར་དགོད་ཅིང་ཁྱེད་ཅག་གི་དྲི་བར་ལན་མི་གདབ་མཁན་ཞིག་ཚུར་སླེབས་ཚེ། ཁོ་རང་སུ་
ཞིག་ཡིན་པ་ཁྱེད་ཅག་གིས་མཁྱེན་ཤག་ཤག་ཡིན་པས། གདུང་བ་རི་ལྟར་ལྕི་བའི་ང་རང་
སྡུག་བསྔལ་ལས་སྒྲོལ་བར་སེམས་བཟང་བཅངས་ནས། ཁོ་རང་ཕྱིར་ལོག་བྱུང་ངོ་ཞེས་ལམ་
སང་བདག་ལ་འཕྲིན་ཞིག་གཏོང་རྒྱུ་མ་བརྗེད་པ་མཁྱེན་མཁྱེན།།